<html>
<meta http-equiv="Content-Type" content="text/html; charset=UTF-8">
<meta charset="utf-8">
<link rel="stylesheet" href="style.css">
<body><main>
  <span class="pb">
<span>210</span></span>
  <h1>AIWAGGĒLJŌ ÞAÍRH MARKU</h1>
  <h1>anastōdeiþ.</h1>
  
    <h2>CHAPTER I</h2>
    <div class="verse">
<span class="verse-label">1</span> Anastōdeins aíwaggēljōns Iēsuis Xristáus sunáus guþs.</div>
    <div class="verse">
<span class="verse-label">2</span> Swē gamēliþ ist in Ēsaïin praúfētáu: sái, ik insandja aggilu meinana faúra þus, saei gaman weiþ wig þeinana faúra þus.</div>
    <div class="verse">
<span class="verse-label">3</span> Stibna wōpjandins in áuþidái: manweiþ wig fráujins, raíhtōs waúrkeiþ stáigōs gups unsaris.</div>
    <div class="verse">
<span class="verse-label">4</span> Was Iōhannēs dáupjands in áuþdái jah mērjands dáupein idreigōs du aflageinái frawaúrhtē.</div>
    <div class="verse">
<span class="verse-label">5</span> Jah usiddjēdun du imma all Iudaialand jah Iaírusaúlymeis, jah dáupidái wēsun allái in Iaúrdanē aƕái fram imma, andháitandans frawaúrhtim seináim.</div>
    <div class="verse">
<span class="verse-label">6</span> Wasuþ-þan Iōhannēs gawasiþs taglam ulbandáus jah gaírda filleina bi hup seinana, jah matida þramsteins jah miliþ háiþiwisk,</div>
    <div class="verse">
<span class="verse-label">7</span> jah mērida qiþands: qimiþ swinþōza mis sa afar mis, þizei ik ni im waírþs anahneiwands andbindan skáudaráiþ skōhē is.</div>
    <div class="verse">
<span class="verse-label">8</span> Aþþan ik dáupja izwis in watin, iþ is dáupeiþ izwis in ahmin weihamma.</div>
    <div class="verse">
<span class="verse-label">9</span> Jah warþ in jáináim dagam, qam Iēsus fram Nazaraíþ Galeilaias, jah dáupiþs was fram Iōhannē in Iaúrdanē.</div>
    <div class="verse">
<span class="verse-label">10</span> Jah suns usgaggands us þamma watin gasaƕ uslukanans himinans, jah ahman swē ahak atgaggandan ana ina.</div>
    <div class="verse">
<span class="verse-label">11</span> Jah stibna qam us himinam: þu is sunus meins sa liuba, in þuzei waíla galeikáida.</div>
    <span class="pb">
<span>212</span></span>
    <div class="verse">
<span class="verse-label">12</span> Jah suns sái, ahma ina ustáuh in áuþida.</div>
    <div class="verse">
<span class="verse-label">13</span> Jah was in þizái áuþdái dagē fidwōr tiguns fráisans fram Satanin, jah was miþ diuzam, jah aggileis andbahtidēdun imma.</div>
    <div class="verse">
<span class="verse-label">14</span> Iþ afar þatei atgibans warþ Iōhannēs, qam Iēsus in Galeilaia mērjands aíwaggēljōn þíudangardjōs guþs,</div>
    <div class="verse">
<span class="verse-label">15</span> qiþands þatei usfullnōda þata mēl jah atnēƕida sik þiudangardi guþs: idreigop jah galáubeiþ in aíwaggēljōn.</div>
    <div class="verse">
<span class="verse-label">16</span> Jah ƕararbōnds faúr marein Galeilaias gasaƕ Seimōnu jah Andraían brōþar is, þis Seimōnis, waírpandans nati in marein: wēsun áuk fiskjans.</div>
    <div class="verse">
<span class="verse-label">17</span> Jah qaþ im Iēsus: hirjats afar mis, jah gatáuja igqis waírþan nutans mannē.</div>
    <div class="verse">
<span class="verse-label">18</span> Jah suns aflētandans þō natja seina láistidēdun afar imma.</div>
    <div class="verse">
<span class="verse-label">19</span> Jah jáinþrō inn gaggands framis leitil gasaƕ Iakōbu þana Zaíbaídaiáus jah Iōhannē brōþar is, jah þans in skipa manwjandans natja.</div>
    <div class="verse">
<span class="verse-label">20</span> Jah suns haíháit ins. Jah aflētandans attan seinana Zaíbaídaiu in þamma skipa miþ asnjam galiþun afar imma.</div>
    <div class="verse">
<span class="verse-label">21</span> Jah galiþun in Kafamaum, jah suns sabbatō daga galeiþands in synagōgēn láisida ins.</div>
    <div class="verse">
<span class="verse-label">22</span> Jah usfilmans waúrþun ana þizái láiseinái is; untē was láisjands ins swē waldufni habands jah ni swaswē þái bōkarjōs.</div>
    <div class="verse">
<span class="verse-label">23</span> Jah was in þizái synagōgēn izē manna in unhráinjamma ahmin, jah ufhrōpida</div>
    <div class="verse">
<span class="verse-label">24</span> qiþands: fralēt, ƕa uns jah þus, Iēsu Nazōrēnái, qamt fraqistjan uns? Kann þuk, ƕas þu is, sa weiha guþs.</div>
    <div class="verse">
<span class="verse-label">25</span> Jah andbáit ina Iēsus qiþands: þahái jah usgagg ūt us þamma, ahma unhráinja.</div>
    <div class="verse">
<span class="verse-label">26</span> Jah tahida ina ahma sa unhráinja, jah hrōpjands stibnái mikilái usiddja us imma.</div>
    <span class="pb">
<span>214</span></span>
    <div class="verse">
<span class="verse-label">27</span> Jah afsláuþnōdēdun allái sildaleikjandans, swaei sōkidēdun miþ sis missō qiþhdans: ƕa sijái þata? ƕō sō láiseinō sō niujō, ei miþ waldufnja jah ahmam þáim unhráinjam anabiudiþ jah ufháusjand imma?</div>
    <div class="verse">
<span class="verse-label">28</span> Usiddja þan meriþa is suns and allans bisitands Galeilaias.</div>
    <div class="verse">
<span class="verse-label">29</span> Jah suns us þizái synagōgēn usgaggandans qēmun in garda Seimōnis jah Andrafins miþ Iakōbáu jah Iōhannēn.</div>
    <div class="verse">
<span class="verse-label">30</span> Iþ swaíhrō Seimōnis lag in brinnōn: jah suns qēþun imma bi ija.</div>
    <div class="verse">
<span class="verse-label">31</span> Jah duatgaggands urráisida þō undsrerpands handu izōs, jah aflaílōt þō sō brinnō suns, jah andbahtida im.</div>
    <div class="verse">
<span class="verse-label">32</span> Andanahtja þan waúrþanamma, þan gasaggq sauil, bērun du imma allans þans ubil habandans jah unhulþōns habandans.</div>
    <div class="verse">
<span class="verse-label">33</span> Jah sō baúrgs alla garunnana was at daúra.</div>
    <div class="verse">
<span class="verse-label">34</span> Jah gaháilida managans ubil habandans missaleikáim saúhtim, jah unhulþōns managōs uswarp, jah ni fralaflot rōdjan þōs unhulþōns, untē kunþēdun ina.</div>
    <div class="verse">
<span class="verse-label">35</span> Jah áir ūhtwōn usstandands usiddja, jah galáiþ ana áuþjana staþ, jah jáinar baþ.</div>
    <div class="verse">
<span class="verse-label">36</span> Jah galaistans waúrþun imma Seimōn jah þái miþ imma.</div>
    <div class="verse">
<span class="verse-label">37</span> Jah bigitandans ina qēþun du imma þatei allái þuk sōkjand.</div>
    <div class="verse">
<span class="verse-label">38</span> Jah qaþ du im:. gaggam du þáim bisunjanē háimōm jah baúrgim, ei jah jáinar mērjáu, untē duþē qam.</div>
    <div class="verse">
<span class="verse-label">39</span> Jah was mērjands in synagōgim izē and alla Galeilaian jah unhulþōns uswaírpands.</div>
    <div class="verse">
<span class="verse-label">40</span> Jah qam at imma þrūtsfill habands, bidjands ina jah kniwam knussjands jah qiþands du imma þatei jabái wileis, magt mik gahráinjan.</div>
    <div class="verse">
<span class="verse-label">41</span> Iþ Iēsus infeinands, ufrakjands handu seina attaítōk imma jah qaþ imma: wiljáu, waírþ hráins.</div>
    <div class="verse">
<span class="verse-label">42</span> Jah biþē qaþ þata Iēsus, suns þata þrūtsfill afláiþ af imma, jah hráins warþ.</div>
    <span class="pb">
<span>216</span></span>
    <div class="verse">
<span class="verse-label">43</span> Jah gaƕōtjands imma suns ussandida ina,</div>
    <div class="verse">
<span class="verse-label">44</span> jah qaþ du imma: saíƕ ei mannhun ni qiþáis waíht; ak gagg þuk silban atáugjan gudjin, jah atbaír fram gahráineinái þeindi þatei anabáuþ Mōsēs du weitwōdiþái im.</div>
    <div class="verse">
<span class="verse-label">45</span> Iþ is usgaggands dugann mēijan filu jah usqiþan þata waúrd, swaswē is juþan mahta andáugjō in baúrg galeiþan, ak ūta ana áuþjáim stadim was; jah iddjēdun du imma allaþrō.</div>
  
  
    <h2>CHAPTER II</h2>
    <div class="verse">
<span class="verse-label">1</span> Jah galáiþ aftra in Kafamaum afar dagans, jah gafrēhun þatei in gardá ist.</div>
    <div class="verse">
<span class="verse-label">2</span> Jah suns gaqēmun managái, swaswē juþan ni gamōstēdun nih at daúra, jah rōdoda im waúrd.</div>
    <div class="verse">
<span class="verse-label">3</span> Jah qēmun at imma usliþan baírandans, hafanana fram fidwōrim.</div>
    <div class="verse">
<span class="verse-label">4</span> Jah ni magandans nēƕa qiman imma faúra manageim, andhulidēdun hrōt þarei was Iēsus, jah usgrabandans insailidēdun þata badi, jah fralaflōtun ana þammei lag sa usliþa.</div>
    <div class="verse">
<span class="verse-label">5</span> Gasaíƕands þan Iēsus galáubein izē qaþ du þamma usliþin: barnilō aflētanda þus frawaurheteis þeinōs.</div>
    <div class="verse">
<span class="verse-label">6</span> Wēsunuh þan sumái þizē bōkarjē jáinar sitandans jah þagkjandans sis in haírtam seináim:</div>
    <div class="verse">
<span class="verse-label">7</span> ƕa sa swa rōdeiþ náiteinins? ƕas mag aflētan frawaúrhtins, niba áins guþ</div>
    <div class="verse">
<span class="verse-label">8</span> Jah suns ufkunnands Iēsus ahmin seinamma þatei swa þái mitōdēdun sis, qaþ du im: duƕē mitōþ þata in haírtam izwaráim?</div>
    <div class="verse">
<span class="verse-label">9</span> ƕaþar ist azētizō du qiþan þamma usliþin: aflētanda þus frawaúrhteis þeinōs, þáu qiþan: urreis jah nim þata badi þeinata jah gagg?</div>
    <div class="verse">
<span class="verse-label">10</span> Aþþan ei witeiþ þatei waldufni habáiþ sunus mans ana aírþái aflētan frawaúrhtins, qaþ du þamma usliþin:</div>
    <span class="pb">
<span>218</span></span>
    <div class="verse">
<span class="verse-label">11</span> þus qiþa: urreis nimuh þata badi þein jah gagg du garda þeinamma.</div>
    <div class="verse">
<span class="verse-label">12</span> Jah urráis suns jah ushafiands badi usiddja faúra andwaírþja, alláizē, swaswē usgeisnōdedun allái jah háuhidēdun mikiljandans guþ, qiþandans þatei áiw swa ni gasēƕun.</div>
    <div class="verse">
<span class="verse-label">13</span> Jah galáiþ aftra faúr marein, jah all manageins iddjēdun du imma, jah láisida ins.</div>
    <div class="verse">
<span class="verse-label">14</span> Jah ƕarbōnds gasaƕ Laíwwi þana Alfaiáus sitandan at mōtái jah qaþ du imma: gagg afar mis. Jah usstandands iddja afar imma.</div>
    <div class="verse">
<span class="verse-label">15</span> Jah warþ biþē is anakumbida in garda is, jah managái mōtarjōs jah frawaúrhtái miþ anakumbidēdun Iēsua jah sipōnjam is; wēsun áuk managái jah iddjēdun afar imma.</div>
    <div class="verse">
<span class="verse-label">16</span> Jah þái bōkarjōs jah Fareisaieis gasaíƕandans ina matjandan miþ þáim mōtarjam jah frawaúrhtáim, qēþun du þáim sipōn jam is: ƕa ist þatei miþ mōtarjam jah frawaúrhtáim matjiþ jah driggkiþ</div>
    <div class="verse">
<span class="verse-label">17</span> Jah gaháusjands Iēsus qaþ du im: ni þúrbun swinþái lēkeis, ak þái ubilaba habandans ni qam laþōn uswaúrhtans, ak frawaúrhtans.</div>
    <div class="verse">
<span class="verse-label">18</span> Jah wēsun sipōnjōs Iōhannis jah Fareisaieis fastandans; jah atiddjēdun jah qēþun du imma: duƕē sipōnjos Iōhannēs jah Fareisaieis fastand, iþ þái þeinái sipōnjōs ni fastand?</div>
    <div class="verse">
<span class="verse-label">19</span> Jah qaþ im Iēsus: ibái magun sunjus brūþfadis, und þatei miþ im ist brūþfaþs, fastan? swa lagga ƕeila swē miþ sis haband brūþfad, ni magun fastan.</div>
    <div class="verse">
<span class="verse-label">20</span> Aþþan atgaggand dagōs þan afnimada af im sa brūþfaþs, jah þan fastand in jáinamma daga.</div>
    <div class="verse">
<span class="verse-label">21</span> Ni manna plat fanins siujiþ siujiþ ana snagan faírnjana; ibái afnimái fullōn af þamma sa niuja þamma faírnjin jah waírsiza gataúra waírþiþ.</div>
    <span class="pb">
<span>220</span></span>
    <div class="verse">
<span class="verse-label">22</span> Ni manna giutiþ wein juggata in balgins faírnjans; ibái áuftō distaírái wein þata niujō þans balgins jah wein usgutniþ, jah þái balgeis fraqistrand; ak wein juggata in balgins niujans giutand.</div>
    <div class="verse">
<span class="verse-label">23</span> Jah warþ þaírhgaggan imma sabbatō daga þaírh atisk, jah dugunnun sipōnjōs is skēwjandans ráupjan ahsa.</div>
    <div class="verse">
<span class="verse-label">24</span> Jah Fareisaieis qēþun du imma: sái, ƕa táujand sipōnjos þeinái sabbatim þatei ni skuld ist?</div>
    <div class="verse">
<span class="verse-label">25</span> Jah is qaþ du im: niu ussuggwuþ áiw ƕa gatawida Daweid, þan þaúrfta jah grēdags was, is jah þái miþ imma?</div>
    <div class="verse">
<span class="verse-label">26</span> ƕáiwa gáláiþ in gard guþs uf Abiaþara gudjin jah hláibans faúrlageináis matida, þanzei ni skuld ist matjan niba áináim gudjam, jah gaf jah þáim miþ sis wisandam?</div>
    <div class="verse">
<span class="verse-label">27</span> Jah qaþ im: sabbatō in mans warþ gaskapans, ni manna in sabbatō dagis;</div>
    <div class="verse">
<span class="verse-label">28</span> swaei fráuja ist sa sunus mans jah þamma sabbatō.</div>
  
  
    <h2>CHAPTER III</h2>
    <div class="verse">
<span class="verse-label">1</span> Jah galáiþ aftra in synagōgēn, jah was jáinar manna gaþaursana habands handu.</div>
    <div class="verse">
<span class="verse-label">2</span> Jah witáidēdun imma háilidēdiu sabbatō daga, ei wrōhidēdeina ina.</div>
    <div class="verse">
<span class="verse-label">3</span> Jah qaþ du þamma mann þamma gaþaursana habandin handu: urreis in midumái.</div>
    <div class="verse">
<span class="verse-label">4</span> Jah qaþ du im: skuldu ist in sabbatim þiuþ táujan aíþþáu unþiuþ táujan, sáiwala nasjan aíþþáu usqistjan? Iþ eis þaháidēdun.</div>
    <span class="pb">
<span>222</span></span>
    <div class="verse">
<span class="verse-label">5</span> Jah ussaíƕands ins miþ mōdj gáurs in dáubiþōs haírtin izē qaþ du þamma mann: ufrakei þō handu þeina! Jah ufrákida, jah gastōþ aftra sō handus is.</div>
    <div class="verse">
<span class="verse-label">6</span> Jah gaggandans þan Fareisaieis sunsáiw miþ þáim Hērōdianum garūni gatawidēdun bi ina, ei imma usqēmeipa.</div>
    <div class="verse">
<span class="verse-label">7</span> Jah Iēsus aflaiþ miþ sipōnjam seináim du marein, jah filu manageins us Galeilaia láistidēdun afar imma,</div>
    <div class="verse">
<span class="verse-label">8</span> jah us Iudaia jah us Iaírusaúlymim jah us Idumaia jah hindana Iaúrdanáus; jah þái bi Tyra jah Sejdōna, manageins filu, gaháusjandans ƕan filu is tawida,qēmum at imma.</div>
    <div class="verse">
<span class="verse-label">9</span> Jah qaþ þáim sipōnjam seináim ei skip habiþ wēsi at imma in þizōs manageins, ei ni þraíheina ina.</div>
    <div class="verse">
<span class="verse-label">10</span> Managans áuk gaháilida, swaswē drusun ana ina ei imma attaítōkeina,</div>
    <div class="verse">
<span class="verse-label">11</span> jah swa managái swē habáidēdun wundufnjōs jah ahmans unhráinjans, þáih þan ina gasēƕun, drusun du imma jah hropidēdun qiþandans þatei þu is sunus guþs.</div>
    <div class="verse">
<span class="verse-label">12</span> Jah filu andbdit ins ei ina ni gaswikunþidēdeina.</div>
    <div class="verse">
<span class="verse-label">13</span> Jah ustáig in faírguni jah athaíháit þanzei wilda is, jah galiþun du imma.</div>
    <div class="verse">
<span class="verse-label">14</span> Jah gawaúrhta twalif du wisan miþ sis, jah ei insandidēdi ins mērjan,</div>
    <div class="verse">
<span class="verse-label">15</span> jah haban waldufni du háiljan saúntis jah uswaírpan unhulþōns.</div>
    <div class="verse">
<span class="verse-label">16</span> Jah gasatida Seimōna namō Paítrus;</div>
    <div class="verse">
<span class="verse-label">17</span> jah Iakōbáu þamma Zaíbaídaiáus, jah Iōhannē brōþr Iakōbáus, jah gasatida im namna Baúanaírgaís, þatei ist: sunjus þeiƕōns;</div>
    <div class="verse">
<span class="verse-label">18</span> jah Andraían jah Filippu jah Bar þaúlaúmaiu jah Matþaiu jah Þōman jah Iakōbu þana Alfaiáus, jah Þaddaiu jah Seimōna þana Kananeitēn,</div>
    <span class="pb">
<span>224</span></span>
    <div class="verse">
<span class="verse-label">19</span> jah Iudan Iskariōtēn, saei jah galēwida ina.</div>
    <div class="verse">
<span class="verse-label">20</span> Jah atiddjēdun in gard, jah gaïddja sik managei, swaswē ni mahtēdun nih hláif matjan.</div>
    <div class="verse">
<span class="verse-label">21</span> Jah háusjandans fram imma bōkarjōs jah anþarái usiddjēdun gahaban ina; qēþun áuk þatei usgáisiþs ist.</div>
    <div class="verse">
<span class="verse-label">22</span> Jah bōkarjōs þái af Iaírusaúlymái qimandans qēþun þatei Baíaílzaíbul habáiþ, jah þatei in þamma reikistin unhulþōnō uswaírpiþ þáim unhulþōm.</div>
    <div class="verse">
<span class="verse-label">23</span> Jah atháitands ins in gajukōm qaþ du im: ƕáiwa mag Satanas Satanan uswaírpan?</div>
    <div class="verse">
<span class="verse-label">24</span> Jah jabái þiudangardi wiþra sik gadáiljada, ni mag standan sō þiudangardi jáina.</div>
    <div class="verse">
<span class="verse-label">25</span> Jah jabái gards wiþra sik gadáiljada, ni mag standan sa gards jáins.</div>
    <div class="verse">
<span class="verse-label">26</span> Jah jabái Satana usstōþ ana sik silban jah gadáiliþs warþ, ni mag gastandan, ak andi habáiþ.</div>
    <div class="verse">
<span class="verse-label">27</span> Ni manna mag kasa swinþis galeiþands in gard is wilwan, niba faúrþis þana swinþan gabindiþ; jah þan þana gard is diswilwái.</div>
    <div class="verse">
<span class="verse-label">28</span> Amēn, qiþa izwis, þatei allata aflētada þata frawaúrhtē sunum mannē, jah náiteinōs swa managōs swaswē wajamērjand;</div>
    <div class="verse">
<span class="verse-label">29</span> aþþan saei wajamēreiþ ahman weihana ni habáiþ fralēt áiw, ak skula ist áiweináizōs frawaúrhtáis.</div>
    <div class="verse">
<span class="verse-label">30</span> Untē qēþun: ahman unhráinjana habáiþ.</div>
    <div class="verse">
<span class="verse-label">31</span> Jah qēmun þan áiþei is jah brōþrjus is jah ūta standandōna insandidēdun du imma, háitandōna ina.</div>
    <div class="verse">
<span class="verse-label">32</span> Jah sētun bi ina managei; qēþun þan du imma: sái, áiþei þeina jah brōþrjus þeinái jah swistrjus þeinōs ūta sōkjand þuk.</div>
    <div class="verse">
<span class="verse-label">33</span> Jah andhōf im qiþands: ƕō ist sō áiþei meina aíþþáu þái brōþrjus meinái?</div>
    <span class="pb">
<span>226</span></span>
    <div class="verse">
<span class="verse-label">34</span> Jah bisaíƕands bisunjanē þans bi sik sitandans qaþ: sái, áiþei meina jah þái brōþrjus meinái.</div>
    <div class="verse">
<span class="verse-label">35</span> Saei allis waúrkeiþ wiljan guþs, sa jah brōþar meins jah swistar jah áiþei ist.</div>
  
  
    <h2>CHAPTER IV</h2>
    <div class="verse">
<span class="verse-label">1</span> Jah aftra Iēsus dugann láisjan at marein, jah galēsun sik du imma managems filu, swaswē ina galeiþandan in skip gasitan in marein; jah alla sō managei wiþra marein ana staþa was.</div>
    <div class="verse">
<span class="verse-label">2</span> Jah láisida ins in gajukōm manag, jah qaþ im in láiseinái seinái:</div>
    <div class="verse">
<span class="verse-label">3</span> háuseiþ! Sái, urrann sa saiands du saian fráiwa seinamma.</div>
    <div class="verse">
<span class="verse-label">4</span> Jah warþ, miþþanei saísō, sum raíhtis gadráus faúr wig, jah qēmun fuglōs jah frētun þata.</div>
    <div class="verse">
<span class="verse-label">5</span> Anþaruþ-þan gadráus ana stáinahamma, þarei ni habáida aírþa managa, jah suns urrann, in þizei ni habáida diupáizōs aírþōs.</div>
    <div class="verse">
<span class="verse-label">6</span> at sunnin þan urrinnandin ufbrann, jah untē ni habáida waúrtins gaþaúrsnōda.</div>
    <div class="verse">
<span class="verse-label">7</span> Jah sum gadráus in þaúrnuns; jah ufarstigun þái þaúrnjus jah afƕapidēdun þata, jah akran ni gaf.</div>
    <div class="verse">
<span class="verse-label">8</span> Jah sum gadráus in aírþa gōda, jah gaf akran urrinnandō jah wahsjandō, jah bar áin ·l· jah áin ·j· jah áin ·r·.</div>
    <div class="verse">
<span class="verse-label">9</span> Jah qaþ: saei habái ausōna háusjandōna, gaháusjái.</div>
    <div class="verse">
<span class="verse-label">10</span> Iþ biþē warþ sundrō, frēhun ina þái bi ina miþ þáim twalibim þizōs gajukōns.</div>
    <div class="verse">
<span class="verse-label">11</span> Jah qaþ im: izwis atgiban ist kunnan rūna þiudangardjōs guþs, iþ jáináim þáim ūta in gajukōm allata waírþiþ,</div>
    <span class="pb">
<span>228</span></span>
    <div class="verse">
<span class="verse-label">12</span> ei síaƕandans saíƕáina jah ni gáumjáina, jah háusjandans háusjáina jah ni fraþjádina, nibái ƕan gawandjáina sik jah aflētáindáu im frawaúrhteis.</div>
    <div class="verse">
<span class="verse-label">13</span> Jah qaþ du im: ni wituþ þō gajukōn, jah ƕáiwa allōs þōs gajukōns kunneiþ?</div>
    <div class="verse">
<span class="verse-label">14</span> Sa saijands waúrd saijiþ.</div>
    <div class="verse">
<span class="verse-label">15</span> Aþþan þái wiþra wig sind, þarei saiada þata waúrd, jah þan gaháusjand unkarjans, suns qimiþ Satanas jah usnimiþ waúrd þata insaianō in haírtam izē.</div>
    <div class="verse">
<span class="verse-label">16</span> Jah sind samaleikō þái ana stáinahamma saianans, þáiei þan háusjand þata waúrd, suns miþ fahēdái nimand ita,</div>
    <div class="verse">
<span class="verse-label">17</span> jah ni haband waúrtins in sis, ak ƕeilaƕaírbái sind; þaþrōh, biþē qimiþ aglō aíþþáu wrakja in þis waúrdis, suns gamarzjanda.</div>
    <div class="verse">
<span class="verse-label">18</span> Jah þái sind þái in þaúrnuns saianans, þái waúrd háusjandans,</div>
    <div class="verse">
<span class="verse-label">19</span> jah saúrgōs þizōs libáináis jah afmarzeins gabeins jah þái bi þata anþar lustjus inn atgaggandans afƕapjand þata waúrd jah akranaláus waírþiþ.</div>
    <div class="verse">
<span class="verse-label">20</span> Jah þái sind þái ana aírþái þizái gōdōn saianans þáiei háusjand þata waúrd jah andnimand, jah akran baírand, áin ·l· jah áin ·j· jah áin ·r·.</div>
    <div class="verse">
<span class="verse-label">21</span> Jah qaþ du im: ibái lukarn qimiþ duþē ei uf mēlan satjáidáu aíþþáu undar ligr? niu ei ana lukarnastaþan satjáidáu?</div>
    <div class="verse">
<span class="verse-label">22</span> Nih allis ist ƕa fulginis þatei ni gabaírhtjáidáu: nih warþ analáugn, ak ei swikunþ waírþái.</div>
    <div class="verse">
<span class="verse-label">23</span> Jabái ƕas habái áusōna háusjandōna, gaháusjái.</div>
    <div class="verse">
<span class="verse-label">24</span> Jah qaþ du im: saíƕiþ ƕa háuseiþ! In þizáiei mitaþ mitiþ, mitada izwis jah biáukada izwis þáim galáubjandam.</div>
    <div class="verse">
<span class="verse-label">25</span> Untē þisƕammēh saei habáiþ gibada imma; jah saei ni habáiþ jah þatei habáiþ afnimada imma.</div>
    <span class="pb">
<span>230</span></span>
    <div class="verse">
<span class="verse-label">26</span> Jah qaþ: swa ist þiudangardi guþs, swaswē jabái manna waírpiþ fráiwa ana aírþa.</div>
    <div class="verse">
<span class="verse-label">27</span> Jah slēþiþ jah urreisiþ naht jah daga, jah þata fráiw keiniþ jah liudiþ swē ni wáit is.</div>
    <div class="verse">
<span class="verse-label">28</span> Silbō áuk aírþa akran baíriþ: frumist gras, þaþrōh ahs, þaþrōh fulleiþ kaúrnis in þamma ahsa.</div>
    <div class="verse">
<span class="verse-label">29</span> Þanuh biþē atgibada akran, suns insandeiþ gilþa, untē atist asans.</div>
    <div class="verse">
<span class="verse-label">30</span> Jah qaþ: ƕē galeikōm þiudangardja guþs, aíþþáu in ƕileikái gajukōn gabaíram þō?</div>
    <div class="verse">
<span class="verse-label">31</span> Swē kaúrnō sinapis, þatei þan saiada ana aírþa, minnist alláizē fráiwē ist þizē ana aírþái;</div>
    <div class="verse">
<span class="verse-label">32</span> jah þan saiada, urrinniþ jah waírþiþ alláizē grasē máist, jah gatáujiþ astans mikilans, swaswē magun uf skadáu is fuglōs himinis gabauan.</div>
    <div class="verse">
<span class="verse-label">33</span> Jah swaleikáim managáim gajukōm rōdida du im þata waúrd, swaswē mahtēdun háusjōn.</div>
    <div class="verse">
<span class="verse-label">34</span> Iþ inuh gajukōn ni rōdida im, ip sundrō sipōnjam seináim andband allata.</div>
    <div class="verse">
<span class="verse-label">35</span> Jah qaþ du im in jáinamma daga at andanahtja þan waúrþanamma; usleiþam jáinis stadis.</div>
    <div class="verse">
<span class="verse-label">36</span> Jah aflētandans þō managein andnēmun ina swē was in skipa; jah þan anþara skipa wēsun miþ imma.</div>
    <div class="verse">
<span class="verse-label">37</span> Jah warþ skūra windis mikila jah wēgōs waltidēdun in skip, swaswē ita juþan gafullnōda.</div>
    <div class="verse">
<span class="verse-label">38</span> Jah was is ana nōtin ana waggarja slēpands, jah urráisidēdun ina jah qēþun du imma: láisari, niu kara þuk þizei fraqistnam?</div>
    <div class="verse">
<span class="verse-label">39</span> Jah urreisands gasōk winda jah qaþ du marein: gaslawái, afdumbn! Jah anasiláida sa winds jah warþ wis mikil.</div>
    <div class="verse">
<span class="verse-label">40</span> Jah qaþ du im: duƕē faúrhtái sijuþ swa? ƕáiwa ni naúh habáiþ galáubein?</div>
    <span class="pb">
<span>232</span></span>
    <div class="verse">
<span class="verse-label">41</span> Jah ōhtēdun sis agis mikil, jah qēþun du sis missō: ƕas þannu sa sijái, untē jah winds jah marei ufháusjand imma?</div>
  
  
    <h2>CHAPTER V</h2>
    <div class="verse">
<span class="verse-label">1</span> Jah qēmun hindar marein in landa Gaddarēnē.</div>
    <div class="verse">
<span class="verse-label">2</span> Jah usgaggandin imma us skipa suns gamōtida imma manna us aúrahjōm in ahmin unhráinjamma,</div>
    <div class="verse">
<span class="verse-label">3</span> saei bauáin habáida in aúrahjōm: jah ni náudibandjōm eisarneináim manna mahta ina gabindan.</div>
    <div class="verse">
<span class="verse-label">4</span> Untē is ufta eisarnam bi fōtuns gabuganáim jah náudibandjōm eisarneináim gabundans was, jah galáusida af sis þōs náudibandjōs, jah þō ana fōtum eisarna gabrak, jah manna ni mahta ina gatamjan.</div>
    <div class="verse">
<span class="verse-label">5</span> Jah sinteinō nahtam jah dagam in aúrahjōm jah in faírgunjam was hrōpjands jah bliggwands sik stáinam.</div>
    <div class="verse">
<span class="verse-label">6</span> Gasaíƕands þan Iēsu faírraþrō rann jah inwáit ina,</div>
    <div class="verse">
<span class="verse-label">7</span> jah hrōpjands stibnái mikilái qaþ: ƕa mis jah þus, Iēsu, sunáu guþs þis háuhistins? biswara þuk bi guþa, ni balwjáis mis!</div>
    <div class="verse">
<span class="verse-label">8</span> Untē qaþ imma: usgagg, ahma unhráinja, us þamma mann!</div>
    <div class="verse">
<span class="verse-label">9</span> Jah frah ina: ƕa namō þein? Jah qaþ du imma: namō mein Laígaíōn, untē managái sijum.</div>
    <div class="verse">
<span class="verse-label">10</span> Jah baþ ina filu ei ni usdrēbi im us landa.</div>
    <div class="verse">
<span class="verse-label">11</span> Wasuh þan jáinar haírda sweinē haldana at þamma faírgunja.</div>
    <div class="verse">
<span class="verse-label">12</span> Jah bēdun ina allōs þōs unhulþōns qiþandeins: insandei unsis in þō sweina, ei in þō galeiþáima.</div>
    <div class="verse">
<span class="verse-label">13</span> Jah usláubida im Iēsus suns. Jah usgaggandans ahmans þái unhráinjans galiþun in þō sweina, jah rann sō haírda and driusōn in marein; wēsunuþ-þan swē twōs þūsundjōs, jah afƕapnōdēdun in marein.</div>
    <span class="pb">
<span>234</span></span>
    <div class="verse">
<span class="verse-label">14</span> Jah þái haldandans þō sweina gaþlaúhun, jah gataíhun in baúrg jah in háimōm, jah qēmun saíƕan ƕa wēsi þata waúrþanō.</div>
    <div class="verse">
<span class="verse-label">15</span> Jah atiddjēdun du Iēsua, jah gasaíƕand þana wōdan sitandan jah gawasidana jah fraþjandan þana saei habáida laígaíōn, jah ōhtēdun.</div>
    <div class="verse">
<span class="verse-label">16</span> Jah spillōdēdun im þáiei gasēƕun, ƕáiwa warþ bi þana wōdan jah bi þō sweina.</div>
    <div class="verse">
<span class="verse-label">17</span> Jah dugunnun bidjan ina galeiþan hindar markōs seinōs.</div>
    <div class="verse">
<span class="verse-label">18</span> Jah inn gaggandan ina in skip baþ ina, saei was wōds, ei miþ imma wēsi.</div>
    <div class="verse">
<span class="verse-label">19</span> Jah ni laílōt ina, ak qaþ du imma: gagg du garda þeinamma du þeináim, jah gateih im, ƕan filu þus fráuja gatawida jah gaarmáida þuk.</div>
    <div class="verse">
<span class="verse-label">20</span> Jah galáiþ jah dugann mērjan in Daíkapaúlein, ƕan filu gatawida imma Iēsus; jah allái sildaleikidēdun.</div>
    <div class="verse">
<span class="verse-label">21</span> Jah usleiþandin Iēsua in skipa aftra hindar marein, gaqēmun sik manageins filu du imma, jah was faúra marein.</div>
    <div class="verse">
<span class="verse-label">22</span> Jah sái, qimiþ áins þizē synagōgafadē namin Jaeirus; jah saíƕands ina gadráus du fōtum Iēsuis,</div>
    <div class="verse">
<span class="verse-label">23</span> jah baþ ina filu, qiþands þatei daúhtar meina aftumist habáiþ ei qimands lagjáis ana þō handuns, ei ganisái jah libái.</div>
    <div class="verse">
<span class="verse-label">24</span> Jah galáiþ miþ imma, jah iddjēdun afar imma manageins filu jah þraíhun ina.</div>
    <div class="verse">
<span class="verse-label">25</span> Jah qinōnō suma wisandei in runa blōþis jēra twalif,</div>
    <div class="verse">
<span class="verse-label">26</span> jah manag gaþulandei fram managáim lēkjam jah fraqimandei allamma seinamma jah ni waíhtái bōtida, ak máis waírs habáida,</div>
    <div class="verse">
<span class="verse-label">27</span> gaháusjandei bi Iēsu, atgaggandei in managein aftana attaítōk wastjái is.</div>
    <div class="verse">
<span class="verse-label">28</span> Untē qaþ þatei jabái wastjōm is attēka, ganisa.</div>
    <span class="pb">
<span>236</span></span>
    <div class="verse">
<span class="verse-label">29</span> Jah sunsáiw gaþaúrsnōda sa brunna blōϸis izōs, jah ufkunϸa ana leika ϸatei gaháilnōda af ϸamma slaha.</div>
    <div class="verse">
<span class="verse-label">30</span> Jah sunsáiw Iēsus ufkunϸa in sis silbin ϸō us sis maht usgaggandein; gawandjands sik in managein qaþ: ƕas mis taítōk wastjōm?</div>
    <div class="verse">
<span class="verse-label">31</span> Jah qēþun du imma sipōnjōs is: saíƕis þō managein þreihandein þuk, jah qiþis: ƕas mis taítōk?</div>
    <div class="verse">
<span class="verse-label">32</span> Jah wláitōda saíƕran þō þata táujandein.</div>
    <div class="verse">
<span class="verse-label">33</span> Iþ sō qinō ōgandei jah reirandei, witandei þatei warþ bi ija, qam jah dráus du imma, jah qaþ imma alla þō sunja.</div>
    <div class="verse">
<span class="verse-label">34</span> Iþ is qaþ du izái: daúhtar, galáubeins þeina ganasida þuk, gagg in gawaírþi, jah sijáis háila af þamma slaha þeinamma.</div>
    <div class="verse">
<span class="verse-label">35</span> Naúhþanuh imma rōdjandin qēmun fram þamma synagōgafada, qiþandans þatei daúhtar þeina gaswalt: ƕa þanamáis dráibeis þana láisari?</div>
    <div class="verse">
<span class="verse-label">36</span> Iþ Iēsus sunsáiw gaháusjands þata waúrd rōdiþ, qaþ du þamma synagōgafada: ni faúrhtei; þatáinei galáubei.</div>
    <div class="verse">
<span class="verse-label">37</span> Jah ni fralaílōt áinōhun izē miþ sis afargaggan, nibái Paítru jah Iakōbu jah Iōhannēn brōþar Iakōbis.</div>
    <div class="verse">
<span class="verse-label">38</span> Jah galáiþ in gard þis synagōgafadis, jah gasaƕ aúhjōdu jah grētandans jah wáifaírƕjandans filu.</div>
    <div class="verse">
<span class="verse-label">39</span> Jah inn atgaggands qaþ du im: ƕa aúhjōþ jah grētiþ? þata barn ni gadáuþnōda, ak slēpiþ.</div>
    <div class="verse">
<span class="verse-label">40</span> Jah bihlōhun ina. Iþ is uswaírpands alláim ganimiþ attan þis barnis jah áiþein jah þans miþ sis, jah galáiþ inn þarei was þata barn ligandō.</div>
    <div class="verse">
<span class="verse-label">41</span> Jah faírgráip bi handáu þata barn qaþuh du izái: taleiþa kumei, þatei ist gaskeiriþ: mawilō, du þus qiþa: urreis.</div>
    <div class="verse">
<span class="verse-label">42</span> Jah suns urráis sō mawi jah iddja; was áuk jērē twalibē; jah usgeisnōdēdun faúrhtein mikilái.</div>
    <div class="verse">
<span class="verse-label">43</span> Jah anabáuþ im filu ei manna ni funþi þata; jah haíháit izái giban matjan.</div>
  
  <span class="pb">
<span>238</span></span>
  
    <h2>CHAPTER VI</h2>
    <div class="verse">
<span class="verse-label">1</span> Jah usstōþ jáinþrō jah qam in landa seinamma, jah láistidēdun afar imma sipōnjōs is.</div>
    <div class="verse">
<span class="verse-label">2</span> Jah biþē warþ sabbatō, dugann in synagōgē láisjan, jah managái háusjandans sildaleikidēdun qiþandans: ƕaþrō þamma þata, jah ƕō sō handugeinō sō gibanō imma, ei mahteis swaleikōs þaírh handuns is waírþand?</div>
    <div class="verse">
<span class="verse-label">3</span> Niu þata ist sa timrja, sa sunus Marjins, iþ brōþar Iakōba jah Iūsē jah Iudins jah Seimōnis? jah niu sind swistrjus is hēr at unsis? Jah gamarzidái waúrþun in þamma.</div>
    <div class="verse">
<span class="verse-label">4</span> Qaþ þan im Iēsus þatei nist praúfētus unswērs, niba in gabaúrþái seinái jah in ganiþjam jah in garda seinamma.</div>
    <div class="verse">
<span class="verse-label">5</span> Jah ni mahta jáinar áinōhun mahtē gatáujan, niba fawáim siukáim handuns galagjands gaháilida.</div>
    <div class="verse">
<span class="verse-label">6</span> Jah sildaleikida in ungaláubeináis izē, jah bitáuh weihsa bisunjanē láisjands.</div>
    <div class="verse">
<span class="verse-label">7</span> Jah athaíháit þans twalif jah dugann ins insandjan twans ƕanzuh, jah gaf im waldufni ahmanē unhráinjáizē.</div>
    <div class="verse">
<span class="verse-label">8</span> Jah faúrbáuþ im ei waíht ni nēmeina in wig, niba hrugga áina, nih matibalg nih hláif nih in gaírdōs áiz,</div>
    <div class="verse">
<span class="verse-label">9</span> ak gaskōhái suljōm: jah ni wasjáiþ twáim páidōm.</div>
    <div class="verse">
<span class="verse-label">10</span> Jah qaþ du im: þisƕaduh þei gaggáiþ in gard, þar saljáiþ, untē usgaggáiþ jáinþrō.</div>
    <div class="verse">
<span class="verse-label">11</span> Jah swa managái swē ni andnimáina izwis ni háusjáina izwis, usgaggandans jáinþrō ushrisjáiþ mulda þō undarō fōtum izwaráim du weitwōdiþái im. Amēn, qiþa izwis: sutizō ist Saúdaúmjam aíþþáu Gaúmaúrjam in daga stauōs þáu þizái baúrg jáinái.</div>
    <div class="verse">
<span class="verse-label">12</span> Jah usgaggandans mēridēdun ei idreigōdēdeina.</div>
    <div class="verse">
<span class="verse-label">13</span> Jah unhulþōns managōs usdribun, jah gasalbōdēdun alēwa managans siukans, jah gaháilidēdun.</div>
    <div class="verse">
<span class="verse-label">14</span> Jah gaháusida þiudans Hērōdēs, swikunþ allis warþ namō<span class="pb">
<span>239</span></span>is, jah qaþ þatei Iōhannis sa dáupjands us dáuþáim urráis, duþþē waúrkjand þōs mahteis in imma.</div>
    <div class="verse">
<span class="verse-label">15</span> Anþarái þan qēþun þatei Hēlias ist; anþarái þan qēpun þatei praúfētēs ist swē áins þizē praúfētē.</div>
    <div class="verse">
<span class="verse-label">16</span> Gaháusjands þan Hērōdēs qaþ þatei þammei ik háubiþ afmaímáit Iōhannē sa ist: sah urráis us dáuþáim.</div>
    <div class="verse">
<span class="verse-label">17</span> Sa áuk raíhtis Hērōdēs insandjands gahabáida Iōhannēn jah gaband ina in karkarái in Haírōdiadins qēnáis Filippáus brōþrs seinis, untē þō galiugáida.</div>
    <div class="verse">
<span class="verse-label">18</span> Qaþ áuk Iōhannēs du Hērōda þatei ni skuld ist þus haban qēn brōþrs þeinis.</div>
    <div class="verse">
<span class="verse-label">19</span> Iþ sō Hērōdia náiw imma jah wilda imma usqiman, jah ni mahta:</div>
    <div class="verse">
<span class="verse-label">20</span> untē Hērōdis ōhta sis Iōhannēn, kunnands ina waír garaíhtana jah weihana, jah witáida imma, jah háusjands imma manag gatawida, jah gabaúrjaba imma andháusida.</div>
    <div class="verse">
<span class="verse-label">21</span> Jah waúrþans dags gatils, þan Hērōdis mēla gabaúrþáis seináizōs nahtamat waúrhta þáim máistam seináizē jah þūsundifadim jah þáim frumistam Galeilaias,</div>
    <div class="verse">
<span class="verse-label">22</span> jah atgaggandein inn daúhtr Hērōdiadins jah plinsjandein jah galeikandein Hērōda jah þáim miþ anakumbjandam, qaþ þiudans du þizái máujái: bidei mik þisƕizuh þei wileis, jah giba þus.</div>
    <div class="verse">
<span class="verse-label">23</span> Jah swōr izái þatei þrisƕah þei bidjáis mik, giba þus und halba þiudangardja meina.</div>
    <div class="verse">
<span class="verse-label">24</span> Iþ si usgaggandei qaþ du áiþein seinái: ƕis bidjáu? Iþ si qaþ: háubidis Iōhannis þis dáupjandins.</div>
    <div class="verse">
<span class="verse-label">25</span> Jah atgaggandei sunsáiw sniumundō du þamma þiudana baþ qiþandei: wiljáu ei mis gibáis ana mēsa háubiþ Iōhannis þis dáupjandins.</div>
    <div class="verse">
<span class="verse-label">26</span> Jah gáurs waúrþans sa þiudans in þizē áiþē jah in þizē miþ anakumbjandanē ni wilda izái ufbrikan.</div>
    <div class="verse">
<span class="verse-label">27</span> Jah suns insandjands sa þiudans spaíkulātur, anabáuþ briggan háubiþ is. Iþ is galeiþands afmaímáit imma háubiþ in karkarái,</div>
    <span class="pb">
<span>240</span></span>
    <div class="verse">
<span class="verse-label">28</span> jah atbar þata háubiþ is ana mēsa, jah atgaf ita þizái máujái, jah sō mawi atgaf ita áiþein seinái.</div>
    <div class="verse">
<span class="verse-label">29</span> Jah gaháusjandans sipōnjōs is qēmun jah usnēmun leik is jah galagidēdun ita in hláiwa.</div>
    <div class="verse">
<span class="verse-label">30</span> Jah gaïddjēdun apaústaúleis du Iēsua jah gataíhun imma allata jah swa filu swē gatawidēdun — —</div>
    <div class="verse">
<span class="verse-label">53</span> — — jah duatsniwun.</div>
    <div class="verse">
<span class="verse-label">54</span> Jah usgaggandam im us skipa, sunsáiw ufkunnandans ina,</div>
    <div class="verse">
<span class="verse-label">55</span> birinnandans all þata gawi dugunnun ana badjam þans ubil habandans baíran, þadei háusidēdun ei is wēsi.</div>
    <div class="verse">
<span class="verse-label">56</span> Jah þisƕaduh þadei iddja in háimōs aíþþáu baúrgs aíþþáu in weihsa, ana gagga lagidēdun siukans jah bēdun ina ei þáu skáuta wastjōs is attaítōkeina; jah swa managái swē attaítōkun imma, ganēsun.</div>
  
  
    <h2>CHAPTER VII</h2>
    <div class="verse">
<span class="verse-label">1</span> Jah gaqēmun sik du imma Fareisaieis jah sumái þizē bōkarjē, qimandans us Iaírusaúlymim.</div>
    <div class="verse">
<span class="verse-label">2</span> Jah gasaíƕandans sumans þizē sipōnjē is gamáinjáim handum, þat-ist unþwahanáim, matjandans hláibans;</div>
    <div class="verse">
<span class="verse-label">3</span> iþ Fareisaieis jah allái Iudaieis, niba ufta þwahand handuns, ni matjand, habandans anafilh þizē sinistanē,</div>
    <div class="verse">
<span class="verse-label">4</span> jah af maþla niba dáupjand ni matjand, jah anþar ist manag þatei andnēmun du haban: dáupeinins stiklē jah aúrkjē jah katilē jah ligrē;</div>
    <div class="verse">
<span class="verse-label">5</span> þaþrōh þan frēhun ina þái Fareisaieis jah þái bōkarjōs: duƕē þái sipōnjōs þeinái ni gaggand bi þammei anafulhun þái sinistans ak unþwahanáim handum matjand hláif?</div>
    <div class="verse">
<span class="verse-label">6</span> Iþ is andhafjands qaþ du im þatei waíla praúfētida Ēsaïas bi izwis þans liutans, swē gamēliþ ist: sō managei waírilōm mik swēráiþ, iþ haírtō izē faírra habáiþ sik mis.</div>
    <div class="verse">
<span class="verse-label">7</span> Iþ swarē mik blōtand, láisjandans láiseinins, anabusnins mannē;</div>
    <span class="pb">
<span>241</span></span>
    <div class="verse">
<span class="verse-label">8</span> aflētandans raíhtis anabusn guþs habáiþ þatei anafulhun mannans, dáupeinins aúrkjē jah stiklē, jah anþar galeik swaleikata manag táujiþ.</div>
    <div class="verse">
<span class="verse-label">9</span> Jah qaþ du im: waíla inwidiþ anabusn guþs, ei þata anafulhanō izwar fastáiþ.</div>
    <div class="verse">
<span class="verse-label">10</span> Mōsēs áuk raíhtis qaþ: swērái attan þeinana jah áiþein þeina; jah saei ubil qiþái attin seinamma aíþþáu áiþein seinái, dáuþáu afdáuþjáidáụ.</div>
    <div class="verse">
<span class="verse-label">11</span> Iþ jus qiþiþ: jabái qiþái manna attin seinamma aíþþáu áiþein: kaúrbān, þatei ist máiþms, þisƕah þatei us mis gabatnis</div>
    <div class="verse">
<span class="verse-label">12</span> jah ni fralētiþ ina ni waíht táujan attin seinamma aíþþáu áiþein seinái,</div>
    <div class="verse">
<span class="verse-label">13</span> bláuþjandans waúrd guþs þizái anabusnái izwarái, þōei anafulhuþ; jah galeik swaleikata manag táujiþ.</div>
    <div class="verse">
<span class="verse-label">14</span> Jah atháitands alla þō managein qaþ im: háuseiþ mis allái jah fraþjáiþ.</div>
    <div class="verse">
<span class="verse-label">15</span> Ni waíhts ist ūtaþrō mans inn gaggandō in ina þatei magi ina gamáinjan; ak þata ūt gaggandō us mann þata ist þata gamáinjandō mannan.</div>
    <div class="verse">
<span class="verse-label">16</span> Jabái ƕas habái áusōna háusjandōna, gaháusjái.</div>
    <div class="verse">
<span class="verse-label">17</span> Jah þan galáiþ in gard us þizái managein, frēhun ina sipōnjōs is bi þō gajukōn.</div>
    <div class="verse">
<span class="verse-label">18</span> Jah qaþ du im: swa jah jus unwitans sijuþ? Ni fraþjiþ þammei all þata ūtaþrō inn gaggandō in mannan ni mag ina gamáinjan:</div>
    <div class="verse">
<span class="verse-label">19</span> untē ni galeiþiþ imma in haírtō, ak in wamba, jah in urrunsa usgaggiþ, gahráineiþ allans matins.</div>
    <div class="verse">
<span class="verse-label">20</span> Qaþuþ-þan þatei þata us mann usgaggandō þata gamáineiþ mannan.</div>
    <div class="verse">
<span class="verse-label">21</span> Innaþrō áuk us haírtin mannē mitōneis ubilōs usgaggand: kalkinassjus, hōrinassjus, maúrþra,</div>
    <div class="verse">
<span class="verse-label">22</span> þiubja, faíhufrikeins, unsēleins, liutei, agláitei, áugō unsēl, wajamēreins, háuhhaírtei, unwiti.</div>
    <div class="verse">
<span class="verse-label">23</span> Þō alla ubilōna innaþrō usgaggand jah gagamáinjand mannan.</div>
    <span class="pb">
<span>242</span></span>
    <div class="verse">
<span class="verse-label">24</span> Jah jáinþrō usstandands galáiþ in markōs Tyrē jah Seidōnē, jah galeiþands in gard ni wilda witan mannan jah ni mahta galáugnjan.</div>
    <div class="verse">
<span class="verse-label">25</span> Gaháusjandei raíhtis qinō bi ina, þizōzei habáida daúhtar ahman unhráinjana, qimandei dráus du fōtum is.</div>
    <div class="verse">
<span class="verse-label">26</span> Wasuþ-þan sō qinō háiþnō, Saúrini fynikiska gabaúrþái, jah baþ ina ei þō unhulþōn uswaúrpi us daúhtr izōs.</div>
    <div class="verse">
<span class="verse-label">27</span> Iþ Iēsus qaþ du izái; lēt faúrþis sada waírþan barna, untē ni gōþ ist niman hláib barnē jah waírpan hundam.</div>
    <div class="verse">
<span class="verse-label">28</span> Iþ si andhōf imma jah qaþ du imma: jái fráuja; jah áuk hundōs undarō biuda matjand af draúhsnōm barnē.</div>
    <div class="verse">
<span class="verse-label">29</span> Jah qaþ du izái: in þis waúrdis gagg, usiddja unhulþō us daúhtr þeinái.</div>
    <div class="verse">
<span class="verse-label">30</span> Jah galeiþandei du garda seinamma bigat unhulþōn usgaggana jah þō daúhtar ligandein ana ligra.</div>
    <div class="verse">
<span class="verse-label">31</span> Jah aftra galeiþands af markōm Tyrē jah Seidōnē qam at marein Galeilaiē miþ tweihnáim markōm Daíkapaúlaiōs.</div>
    <div class="verse">
<span class="verse-label">32</span> Jah bērun du imma báudana stammana, jah bēdun ina ei lagidēdi imma handáu.</div>
    <div class="verse">
<span class="verse-label">33</span> Jah afnimands ina af managein sundrō, lagida figgrans seinans in áusōna imma jah spēwands attaítōk tuggōn is,</div>
    <div class="verse">
<span class="verse-label">34</span> jah ussaíƕands du himina gaswōgida, jah qaþ du imma: aíffaþa, þatei ist uslukn.</div>
    <div class="verse">
<span class="verse-label">35</span> Jah sunsáiw usluknōdēdun imma hliumans jah andbundnōda bandi tuggōns is jah rōdida raíhtaba.</div>
    <div class="verse">
<span class="verse-label">36</span> Jah anabáuþ im ei mann ni qēþeina. ƕan filu is im anabáuþ, máis þamma eis mēridēdun,</div>
    <div class="verse">
<span class="verse-label">37</span> jah ufarassáu sildaleikidēdun qiþandans: waíla allata gatawida, jah báudans gatáujiþ gaháusjan jah unrōdjandans rōdjan.</div>
  
  <span class="pb">
<span>243</span></span>
  
    <h2>CHAPTER VIII</h2>
    <div class="verse">
<span class="verse-label">1</span> In jáináim þan dagam aftra at filu managái managein wisan-dein jah ni habandam ƕa matidēdeina, atháitands sipōnjans qaþuh du im:</div>
    <div class="verse">
<span class="verse-label">2</span> infeinōda du þizái managein, untē ju dagans þrins miþ mis wēsun, jah ni haband ƕa matjáina;</div>
    <div class="verse">
<span class="verse-label">3</span> jah jabái fralēta ins láusqiþrans du garda izē, ufligand ana wiga; sumái raíhtis izē faírraþrō qēmun.</div>
    <div class="verse">
<span class="verse-label">4</span> Jah andhōfun imma sipōnjōs is: ƕaþrō þans mag ƕas gasōþjan hláibam ana áuþidái?</div>
    <div class="verse">
<span class="verse-label">5</span> Jah frah ins: ƕan managans habáiþ hláibans? Iþ eis qēþun: sibun.</div>
    <div class="verse">
<span class="verse-label">6</span> Jah anabáuþ þizái managein anakumbjan ana aírþái; jah nimands þans sibun hláibans jah awiliudōnds gabrak jah atgaf sipōnjam seináim, ei atlagidēdeina faúr; jah atlagidēdun faúr þō managein.</div>
    <div class="verse">
<span class="verse-label">7</span> Jah habáidēdun fiskans fawans, jah þans gaþiuþjands qaþ ei atlagidēdeina jah þans.</div>
    <div class="verse">
<span class="verse-label">8</span> Gamatidēdun þan jah sadái waúrþun; jah usnēmun láibōs gabrukō sibun spyreidans.</div>
    <div class="verse">
<span class="verse-label">9</span> Wēsunuþ-þan þái matjandans swē fidwōr þūsundjōs; jah fralaílōt ins.</div>
    <div class="verse">
<span class="verse-label">10</span> Jah galáiþ sunsáiw in skip miþ sipōnjam seináim, jah qam ana fēra Magdalan.</div>
    <div class="verse">
<span class="verse-label">11</span> Jah urrunnun Fareisaieis jah dugunnun miþ sōkjan imma sōkjandans du imma táikn us himina, fráisandans ina.</div>
    <div class="verse">
<span class="verse-label">12</span> Jah ufswōgjands ahmin seinamma qaþ: ƕa þata kuni táikn sōkeiþ? Amēn, qiþa izwis: jabái gibáidáu kunja þamma táiknē</div>
    <div class="verse">
<span class="verse-label">13</span> Jah aflētands ins, galeiþands aftra in skip usláiþ hindar marein.</div>
    <div class="verse">
<span class="verse-label">14</span> Jah ufarmunnōdēdun niman hláibans jah niba áinana hláif ni habáidēdun miþ sis in skipa.</div>
    <span class="pb">
<span>244</span></span>
    <div class="verse">
<span class="verse-label">15</span> Jah anabáuþ im qiþands: saíƕiþ ei atsaíƕiþ izwis þis beistis Fareisaiē jah beistis Hērōdis.</div>
    <div class="verse">
<span class="verse-label">16</span> Jah þāhtēdun miþ sis missō qiþandans: untē hláibans ni habam.</div>
    <div class="verse">
<span class="verse-label">17</span> Jah fraþjands Iēsus qaþ du im: ƕa þaggkeiþ untē hláibans ni habáiþ? ni naúh fraþjiþ nih wituþ, untē dáubata habáiþ haírtō izwar.</div>
    <div class="verse">
<span class="verse-label">18</span> Áugōna habandans ni gasaíƕiþ, jah áusōna habandans ni gaháuseiþ, jah ni gamunuþ.</div>
    <div class="verse">
<span class="verse-label">19</span> Þan þuns fimf hláibans gabrak fimf þūsundjōm, ƕan managōs táinjōns fullōs gabrukō usnēmuþ? Qēþun du imma: twalit.</div>
    <div class="verse">
<span class="verse-label">20</span> Aþþan þan þans sibun hláibans fidwōr þūsundjōm, ƕan managans spyreidans fullans gabrukō usnēmuþ? Iþ eis qēþun: sibun.</div>
    <div class="verse">
<span class="verse-label">21</span> Jah qaþ du im: ƕáiwa ni naúh fraþjiþ?</div>
    <div class="verse">
<span class="verse-label">22</span> Jah qēmun in Beþaniin, jah bērun du imma blindan jah bēdun ina ei imma attaítōki.</div>
    <div class="verse">
<span class="verse-label">23</span> Jah faírgreipands handu þis blindins ustáuh ina ūtana weihsis jah speiwands in áugōna is, atlagjands ana handuns seinōs frah ina ga-u-ƕa-sēƕi?</div>
    <div class="verse">
<span class="verse-label">24</span> Jah ussaíƕands qaþ: gasaíƕa mans, þatei swē bagmans gasaíƕa gaggandans.</div>
    <div class="verse">
<span class="verse-label">25</span> Þaþrōh aftra galagida handuns ana þō áugōna is jah gatawida ina ussaíƕan; jah aftra gasatiþs warþ jah gasaƕ baírhtaba allans.</div>
    <div class="verse">
<span class="verse-label">26</span> Jah insandida ina du garda is qiþands: ni in þata weihs gaggáis, ni mannhun qiþáis in þamma wēhsa.</div>
    <div class="verse">
<span class="verse-label">27</span> Jah usiddja Iēsus jah sipōnjōs is in wēhsa Kaisarias þizōs Filippáus: jah ana wiga frah sipōnjans seinans qiþands du im: ƕana mik qiþand mans wisan?</div>
    <div class="verse">
<span class="verse-label">28</span> Iþ eis andhōfun: Iōhannēn þana dáupjand, jah anþarái Hēlian: sumáih þan áinana praúfētē.</div>
    <div class="verse">
<span class="verse-label">29</span> Jah is qaþ du im: aþþun jus, ƕana mik qiþiþ wisan? Andhafjands þan Paítrus qaþ du imma: þu is Xristus.</div>
    <span class="pb">
<span>245</span></span>
    <div class="verse">
<span class="verse-label">30</span> Jah faúrbáuþ im ei mannhun ni qēþeina bi ina.</div>
    <div class="verse">
<span class="verse-label">31</span> Jah dugann láisjan ins þatei skal sunus mans filu winnan jah uskiusan skulds ist fram þáim sinistam jah þáim aúhumistam gudjam jah bōkarjam, jah usqiman jah afar þrins dagans usstandan.</div>
    <div class="verse">
<span class="verse-label">32</span> Jah swikunþaba þata waúrd rōdida; jah aftiuhands ina Paítrus dugann andbeitan ina;</div>
    <div class="verse">
<span class="verse-label">33</span> iþ is gawandjands sik jah gasaíƕands þans sipōnjans seinans andbáit Paítru qiþands: gagg hindar mik, Satana, untē ni fraþjis þáim guþs, ak þáim mannē.</div>
    <div class="verse">
<span class="verse-label">34</span> Jah atháitands þō managein miþ sipōnjam seináim qaþ du im: saei wili afar mis láistjan, inwidái sik silban, jah nimái galgan seinana jah láistjái mik.</div>
    <div class="verse">
<span class="verse-label">35</span> Saei allis wili sáiwala seina ganasjan, fraqisteiþ izái: iþ saei fraqisteiþ sáiwalái seinái in meina jah in þizōs aíwaggēljōns, ganasjiþ þō.</div>
    <div class="verse">
<span class="verse-label">36</span> ƕa áuk bōteiþ mannan, jabái gageigáiþ þana faírƕu allana jah gasleiþeiþ sik sáiwalái seinái?</div>
    <div class="verse">
<span class="verse-label">37</span> Aíþþáu ƕa gibiþ manna inmáidein sáiwalōs seináizōs?</div>
    <div class="verse">
<span class="verse-label">38</span> Untē saei skamáiþ sik meina jah waúrdē meináizē in gabaúrþái þizái hōrinōndein jah frawaúrhtōn, jah sunus mans skamáiþ sik is, þan qimiþ in wulþáu attins seinis miþ aggilum þáim weiham.</div>
  
  
    <h2>CHAPTER IX</h2>
    <div class="verse">
<span class="verse-label">1</span> Jah qaþ du im: amēn, qiþa izwis þatei sind sumái þizē hēr standandanē, þái izē ni káusjand dáuþáus, untē gasaíƕand þiudinassu guþs qumanana in mahtái.</div>
    <div class="verse">
<span class="verse-label">2</span> Jah afar dagans saíhs ganam Iēsus Paítru jah Iakōbu jah Iōhannēn, jah ustáuh ins ana faírguni háuh sundrō áinans: jah inmáidida sik in andwaírþja izē.</div>
    <div class="verse">
<span class="verse-label">3</span> Jah wastjōs is waúrþun glitmunjandeins, ƕeitōs swē snáiws, swaleikōs swē wullareis ana aírþái ni mag gaƕeitjan.</div>
    <span class="pb">
<span>246</span></span>
    <div class="verse">
<span class="verse-label">4</span> Jah atáugiþs warþ im Hēlias miþ Mōsē; jah wēsun rōdjandans miþ Iēsua.</div>
    <div class="verse">
<span class="verse-label">5</span> Jah andhafjands Paítrus qaþ du Iēsua: rabbei, gōþ ist unsis hēr wisan, jah gawaúrkjam hlijans þrins, þus áinana jah Mōsē áinana jah áinana Hēlijin.</div>
    <div class="verse">
<span class="verse-label">6</span> Ni áuk wissa ƕa rōdidēdi; wēsun áuk usagidái.</div>
    <div class="verse">
<span class="verse-label">7</span> Jah warþ milhma ufarskadwjands im, jah qam stibna us þamma milhmin: sa ist sunus meins sa liuba, þamma háusjáiþ.</div>
    <div class="verse">
<span class="verse-label">8</span> Jah anaks insaíƕandans ni þanaseiþs áinōhun gasēƕun, alja Iēsu áinana miþ sis.</div>
    <div class="verse">
<span class="verse-label">9</span> Dalaþ þan atgaggandam im af þamma faírgunja, anabáuþ im ei mannhun ni spillōdēdeina þatei gasēƕun, niba biþē sunus mans us dáuþáim usstōþi.</div>
    <div class="verse">
<span class="verse-label">10</span> Jah þata waúrd habáidēdun du sis missō sōkjandans: ƕa ist þata us dáuþáim usstandan?</div>
    <div class="verse">
<span class="verse-label">11</span> Jah frēhun ina qiþandans: untē qiþand þái bōkarjōs þatei Hēlias skuli qiman faúrþis?</div>
    <div class="verse">
<span class="verse-label">12</span> Iþ is andhafjands qaþ du im: Hēlias swēþáuh qimands faúrþis aftra gabōteiþ alla; jah ƕáiwa gamēliþ ist bi sunu mans, ei manag winnái jah frakunþs waírþái.</div>
    <div class="verse">
<span class="verse-label">13</span> Akei qiþa izwis þatei ju Hēlias qam jah gatawidēdun imma swa filu swē wildēdun, swaswē gamēliþ ist bi ina.</div>
    <div class="verse">
<span class="verse-label">14</span> Jah qimands at sipōnjam gasaƕ filu manageins bi ins, jah bōkarjans sōkjandans miþ im.</div>
    <div class="verse">
<span class="verse-label">15</span> Jah sunsáiw alla managei gasaíƕandans ina usgeisnōdēdun, jah durinnandans inwitun ina.</div>
    <div class="verse">
<span class="verse-label">16</span> Jah frah þans bōkarjans: ƕa sōkeiþ miþ þáim?</div>
    <div class="verse">
<span class="verse-label">17</span> Jah andhafjands áins us þizái managein qaþ: láisari, brāhta sunu meinana du þus habandan ahman unrōdjandan.</div>
    <div class="verse">
<span class="verse-label">18</span> Jah þisƕaruh þei ina gafāhiþ, gawaírpiþ ina, jah ƕaþjiþ jah kriustiþ tunþuns seinans, jah gastaúrkniþ; jah qaþ sipōnjam þeináim ei usdreibeina ina, jah ni mahtēdun.</div>
    <div class="verse">
<span class="verse-label">19</span> Iþ is andhafjands im qaþ: ō kuni ungaláubjandō! und ƕa at izwis sijáu? und ƕa þuláu izwis? Baíriþ ina du mis.</div>
    <span class="pb">
<span>247</span></span>
    <div class="verse">
<span class="verse-label">20</span> Jah brāhtēdun ina at imma. Jah gasaíƕands ina sunsaíw sa ahma tahida ina; jah driusands ana aírþa walwisōda ƕaþjands.</div>
    <div class="verse">
<span class="verse-label">21</span> Jah frah þana attan is: ƕan lagg mēl ist ei þata warþ imma? Iþ is qaþ: us barniskja.</div>
    <div class="verse">
<span class="verse-label">22</span> Jah ufta ina jah in fōn atwarp jah in watō, ei usqistidēdi imma; akei jabái mageis, hilp unsara, gableiþjands unsis.</div>
    <div class="verse">
<span class="verse-label">23</span> Iþ Iēsus qaþ du imma þata jabái mageis galáubjan; allata mahteig þamma galáubjandin.</div>
    <div class="verse">
<span class="verse-label">24</span> Jah sunsáiw ufhrōpjands sa atta þis barnis miþ tagram qaþ: galáubja; hilp meináizōs ungaláubeináis!</div>
    <div class="verse">
<span class="verse-label">25</span> Gasaíƕands þan Iēsus þatei samaþ rann managei, gaƕōtida ahmin þamma unhráinjin, qiþands du imma: þu ahma, þu unrōdjands jah báuþs, ik þus anabiuda: usgagg us þamma, jah þanaseiþs ni galeiþáis in ina.</div>
    <div class="verse">
<span class="verse-label">26</span> Jah hrōpjands jah filu tahjands ina usiddja; jah warþ swē dáuþs, swaswē managái qēþun þatei gaswalt.</div>
    <div class="verse">
<span class="verse-label">27</span> Iþ Iēsus undgreipands ina bi handáu urráisida ina; jah usstōþ.</div>
    <div class="verse">
<span class="verse-label">28</span> Jah galeiþandan ina in gard, sipōnjōs is frēhun ina sundrō duƕē weis ni mahtēdum usdreiban þana?</div>
    <div class="verse">
<span class="verse-label">29</span> Jah qaþ du im: þata kuni in waíhtái ni mag usgaggan, niba in bidái jah fastubnja.</div>
    <div class="verse">
<span class="verse-label">30</span> Jah jáinþrō usgaggandans iddjēdun þaírh Galeilaian, jah ni wilda ei ƕas wissēdi,</div>
    <div class="verse">
<span class="verse-label">31</span> untē láisida-sipōnjans seinans, jah qaþ du im þatei sunus mans atgibada in handuns mannē, jah usqimand imma, jah usqistiþs þridjin daga usstandiþ.</div>
    <div class="verse">
<span class="verse-label">32</span> Iþ eis ni frōþun þamma waúrda, jah ōhtēdun ina fraíhnan.</div>
    <div class="verse">
<span class="verse-label">33</span> Jah qam in Kafarnaum, jah in garda qumans frah ins: ƕa in wiga miþ izwis missō mitōdēduþ?</div>
    <div class="verse">
<span class="verse-label">34</span> Iþ eis slawáidēdun; du sis missō andrunnun, ƕarjis máists wēsi.</div>
    <div class="verse">
<span class="verse-label">35</span> Jah sitands atwōpida þans twalif jah qaþ du im: jabái ƕas wili frumists wisan, sijái alláizē aftumists jah alláim andbahts.</div>
    <span class="pb">
<span>248</span></span>
    <div class="verse">
<span class="verse-label">36</span> Jah nimands barn gasatida ita in midjáim im, jah ana armins nimands ita qaþ du im:</div>
    <div class="verse">
<span class="verse-label">37</span> saei áin þizē swaleikáizē barnē andnimiþ ana namin meinamma, mik andnimiþ; jah saƕazuh saei mik andnimiþ, ni mik andnimiþ, ak þana sandjandan mik.</div>
    <div class="verse">
<span class="verse-label">38</span> Andhōf þan imma Iōhannēs qiþands: láisari! sēƕum sumana in þeinamma namin usdreibandan unhulþōns, saei ni láisteiþ unsis, jah waridēdum imma, untē ni láisteiþ unsis.</div>
    <div class="verse">
<span class="verse-label">39</span> Ip is qaþ: ni warjiþ imma; ni mannahun áuk ist saei táujiþ maht in namin meinamma jah magi spráutō ubilwaúrdjan mis;</div>
    <div class="verse">
<span class="verse-label">40</span> untē saei nist wiþra izwis, faúr izwis ist.</div>
    <div class="verse">
<span class="verse-label">41</span> Saei áuk allis gadragkjái izwis stikla watins in namin meinamma, untē Xristáus sijuþ, amēn qiþa izwis ei ni fraqisteiþ mizdōn seinái.</div>
    <div class="verse">
<span class="verse-label">42</span> Jah saƕazuh saei gamarzjái áinana þizē leitilanē þizē galáubjandanē du mis, gōþ ist imma máis ei galagjáidáu asiluqaírnus ana balsaggan is jah frawaúrpans wēsi in marein.</div>
    <div class="verse">
<span class="verse-label">43</span> Jah jabái marzjái þuk handus þeina, afmáit þō; gōþ þus ist hamfamma in libáin galeiþan, þáu twōs handuns habandin galeiþan in gaíaínnan, in fōn þata unƕapnandō,</div>
    <div class="verse">
<span class="verse-label">44</span> þarei maþa izē ni gaswiltiþ jah fōn ni afƕapniþ.</div>
    <div class="verse">
<span class="verse-label">45</span> Jah jabái fōtus þeins marzjái þuk, afmáit ina; gōþ þus ist galeiþan in libáin haltamma, þáu twans fōtuns habandin gawaírpan in gaíaínnan, in fōn þata unƕapnandō,</div>
    <div class="verse">
<span class="verse-label">46</span> þarei maþa izē ni gaswiltiþ jah fōn ni afƕapniþ.</div>
    <div class="verse">
<span class="verse-label">47</span> Jah jabái áugō þein marzjái þuk, uswaírp imma; gōþ þus ist háihamma galeiþan in þiudangardja guþs, þáu twa áugōna habandin atwaírpan in gaíaínnan funins,</div>
    <div class="verse">
<span class="verse-label">48</span> þarei maþa izē ni gadáuþniþ jah fōn ni afƕapniþ.</div>
    <div class="verse">
<span class="verse-label">49</span> ƕazuh áuk funin saltada jah ƕarjatōh hunslē salta saltada.</div>
    <div class="verse">
<span class="verse-label">50</span> Gōþ salt; iþ jabái salt unsaltan waírþiþ, ƕē supūda? Habáiþ in izwis salt, jah gawaírþeigái sijáiþ miþ izwis missō.</div>
  
  <span class="pb">
<span>249</span></span>
  
    <h2>CHAPTER X</h2>
    <div class="verse">
<span class="verse-label">1</span> Jah jáinþrō usstandands qam in markōm Iudaias hindar Iaúrdanáu; jah gaqēmun sik aftra manageins du imma, jah, swē bi-ūhts, aftra láisida ins.</div>
    <div class="verse">
<span class="verse-label">2</span> Jah duatgaggandans Fareisaieis frēhun ina, skuldu sijái mann qēn afsatjan, fráisandans ina.</div>
    <div class="verse">
<span class="verse-label">3</span> Iþ is andhafjands qaþ: ƕa izwis anabáuþ Mōsēs?</div>
    <div class="verse">
<span class="verse-label">4</span> Iþ eis qēþun: Mōsēs usláubida unsis bōkōs afsateináis mēljan jah aflētan.</div>
    <div class="verse">
<span class="verse-label">5</span> Jah andhafjands Iēsus qaþ du im: wiþra harduhaírtein izwara gamēlida izwis þō anabusn.</div>
    <div class="verse">
<span class="verse-label">6</span> Iþ af anastōdeinái gaskaftáis gumein jah qinein gatawida guþ.</div>
    <div class="verse">
<span class="verse-label">7</span> Inuh þis bileiþái manna attin seinamma jah áiþein seinái,</div>
    <div class="verse">
<span class="verse-label">8</span> jah sijáina þō twa du leika samin, swaswē þanaseiþs ni sind twa, ak leik áin.</div>
    <div class="verse">
<span class="verse-label">9</span> Þatei nu guþ gawaþ, manna þamma ni skáidái.</div>
    <div class="verse">
<span class="verse-label">10</span> Jah in garda aftra sipōnjōs is bi þata samō frēhun ina.</div>
    <div class="verse">
<span class="verse-label">11</span> Jah qaþ du im: saƕazuh saei aflētiþ qēn seina jah liugáiþ anþara, hōrinōþ du þizái.</div>
    <div class="verse">
<span class="verse-label">12</span> Jah jabái qinō aflētiþ aban seinana jah liugada anþaramma, hōrinōþ.</div>
    <div class="verse">
<span class="verse-label">13</span> Þanuh atbērun du imma barna, ei attaítōki im: iþ þái sipōnjōs is sōkun þáim baírandam du.</div>
    <div class="verse">
<span class="verse-label">14</span> Gasaíƕands þan Iēsus unwērida jah qaþ du im: lētiþ þō barna gaggan du mis jah ni warjiþ þō, untē þizē ist þiudangardi guþs.</div>
    <div class="verse">
<span class="verse-label">15</span> Amēn, qiþa izwis: saei ni andnimiþ þiudangardja guþs swē barn ni þáuh qimiþ in izái.</div>
    <div class="verse">
<span class="verse-label">16</span> Jah gaþláihands im, lagjands handuns ana þō þiuþida im.</div>
    <div class="verse">
<span class="verse-label">17</span> Jah usgaggandin imma in wig, duatrinnands áins jah knussjands baþ ina qiþands: láisari þiuþeiga, ƕa táujáu ei libáináis áiweinōns arbja waírþáu?</div>
    <span class="pb">
<span>250</span></span>
    <div class="verse">
<span class="verse-label">18</span> Iþ is qaþ du imma: ƕa mik qiþis þiuþeigana? ni ƕashun þiuþeigs, alja áins guþ.</div>
    <div class="verse">
<span class="verse-label">19</span> Þōs anabusnins kant: ni hōrinōs; ni maúrþrjáis; ni hlifáis; ni sijáis galiugaweitwōds; ni anamahtjáis; swērái attan þeinana jah áiþein þeina.</div>
    <div class="verse">
<span class="verse-label">20</span> Þaruh andhafjands qaþ du imma: láisari, þō alla gafastáida us jundái meināi.</div>
    <div class="verse">
<span class="verse-label">21</span> Iþ Iēsus insaíƕands du imma frijōda ina jah qaþ du imma: áinis þus wan ist gagg, swa filu swē habáis frabugei jah gif þarbam, jah habáis huzd in himinam; jah hiri láistjan mik nimands galgan.</div>
    <div class="verse">
<span class="verse-label">22</span> Iþ is ganipnands in þis waúrdis galáiþ gáurs; was áuk habands faíhu manag.</div>
    <div class="verse">
<span class="verse-label">23</span> Jah bisaíƕands Iēsus qaþ sipōnjam seináim: sái, ƕáiwa agluba þái faíhō gahabandans in þiudangardja guþs galeiþand.</div>
    <div class="verse">
<span class="verse-label">24</span> Iþ þái sipōnjōs afsláuþnōdēdun in waúrdē is. Þaruh Iēsus aftra andhafjands qaþ im: barnilōna, ƕáiwa aglu ist þáim hugjandam afar faíháu in þiudangardja guþs galeiþan.</div>
    <div class="verse">
<span class="verse-label">25</span> Azitizō ist ulbandáu þaírh þaírkō nēþlōs galeiþan, þáu gabigamma in þiudangardja guþs galeiþan.</div>
    <div class="verse">
<span class="verse-label">26</span> Iþ eis máis usgeisnōdēdun qiþandans du sis missō: jah ƕas mag ganisan?</div>
    <div class="verse">
<span class="verse-label">27</span> Insaíƕands du im Iēsus qaþ: fram mannam unmahteig ist, akei ni fram guþa; allata áuk mahteig ist fram guþa.</div>
    <div class="verse">
<span class="verse-label">28</span> Dugann þan Paítrus qiþan du imma: sái, weis aflaílōtum alla jah láistidēdum þuk.</div>
    <div class="verse">
<span class="verse-label">29</span> Andhafjands im Iēsus qaþ: amēn, qiþa izwis: ni ƕashun ist saei aflaílōti gard aíþþáu brōþruns aíþþáu áiþein aíþþáu attan aíþþáu qēn aíþþáu barna aíþþáu háimōþlja in meina jah in þizōs aíwaggēljōns,</div>
    <div class="verse">
<span class="verse-label">30</span> saei ni andnimái ·r· falþ nu in þamma mēla gardins jah brōþruns jah swistruns jah attan jah áiþein jah barna jah háimōþlja miþ wrakōm, jah in áiwa þamma anawaírþin libáin áiweinōn.</div>
    <span class="pb">
<span>251</span></span>
    <div class="verse">
<span class="verse-label">31</span> Aþþan managái waírþand frumans aftumans, jah aftumans frumans.</div>
    <div class="verse">
<span class="verse-label">32</span> Wēsunuþ-þan ana wiga gaggandans du Iaírusaúlymái jah faúrbigaggands ins Iēsus, jah sildaleikidēdun jah afarláistjandans faúrhtái waúrþun. Jah andnimands aftra þans twalif dugann im qiþan þōei habáidēdun ina gadaban.</div>
    <div class="verse">
<span class="verse-label">33</span> Þatei sái, usgaggam in Iaírusaúlyma jah sunus mans atgibada þáim ufargudjam jah bōkarjam, jah gawargjand ina dáuþáu, — —</div>
    <div class="verse">
<span class="verse-label">34</span> jah biláikand ina jah bliggwand ina, jah speiwand ana ina jah usqimand imma, jah þridjin daga ustandiþ.</div>
    <div class="verse">
<span class="verse-label">35</span> Jah athabáidēdun sik du imma Iakōbus jah Iōhannēs, sunjus Zaíbaídaiáus, qiþandans: láisari, wileima ei þatei þuk bidjōs, táujáis uggkis.</div>
    <div class="verse">
<span class="verse-label">36</span> Iþ Iēsus qaþ im: ƕa wileits táujan mik igqis?</div>
    <div class="verse">
<span class="verse-label">37</span> Iþ eis qēþun du imma: fragif ugkis ei áins af taíhswōn þeinái jah dins af hleidumein þeinái sitáiwa in wulþáu þeinamma.</div>
    <div class="verse">
<span class="verse-label">38</span> Iþ Iēsus qaþuh du im: ni wituts ƕis bidjats: magutsu driggkan stikl þanei ik driggka, jah dáupeinái þizáiei ik dáupjada, ei dáupjáindáu?</div>
    <div class="verse">
<span class="verse-label">39</span> Iþ eis qēþun du imma: magu. Iþ Iēsus qaþuh du im: swēþáuh þana stikl þanei ik driggka, driggkats, jah þizái dáupeinái þizáiei ik dáupjada dáupjanda;</div>
    <div class="verse">
<span class="verse-label">40</span> iþ þata du sitan af taíhswōn meinái aíþþáu af hleidumein nist mein du giban, alja þáimei manwiþ was.</div>
    <div class="verse">
<span class="verse-label">41</span> Jah gaháusjandans þái taíhun dugunnun unwērjan bi Iakōbu jah Iōhannēn.</div>
    <div class="verse">
<span class="verse-label">42</span> Ip is atháitands ins qaþ du im: wituþ þatei páiei þuggkjand reikinōn þiudōm, gafráujinōnd im, iþ þái mikilans izē gawaldand im.</div>
    <div class="verse">
<span class="verse-label">43</span> Iþ ni swa sijái in izwis; ak saƕazuh saei wili waírþan mikils in izwis, sijái izwar andbahts;</div>
    <div class="verse">
<span class="verse-label">44</span> jah saei wili izwara waírþan frumists, sijái alláim skalks.</div>
    <div class="verse">
<span class="verse-label">45</span> Jah áuk sunus mans ni qam at andbahtjam, ak andbahtjan jah giban sáiwala seina faúr managans lun.</div>
    <span class="pb">
<span>252</span></span>
    <div class="verse">
<span class="verse-label">46</span> Jah qēmun in Iaírikōn. Jah usgaggandin imma jáinþrō miþ sipōnjam seináim jah managein ganōhái, sunus Teimaiáus, Barteimaiáus blinda, sat faúr wig du áihtrōn.</div>
    <div class="verse">
<span class="verse-label">47</span> Jah gaháusjands þatei Iēsus sa Nazōraius ist, dugann hrōpjan jah qiþan: sunáu Daweidis, Iēsu, armái mik!</div>
    <div class="verse">
<span class="verse-label">48</span> Jah ƕōtidēdun imma managái ei gaþaháidēdi; iþ is filu máis hrōpida: sunáu Daweidis, armái mik!</div>
    <div class="verse">
<span class="verse-label">49</span> Jah gastandands Iēsus haíháit atwōpjan ina. Jah wōpidēdun þana blindan, qiþandans du imma: þrafstei puk; urreis, wōpeiþ þuk.</div>
    <div class="verse">
<span class="verse-label">50</span> Iþ is afwaírpands wastjái seinái ushláupands qam at Iēsu.</div>
    <div class="verse">
<span class="verse-label">51</span> Jah andhafjands qaþ du imma Iēsus: ƕa wileis ei táujáu þus? Iþ sa blinda qaþ du imma: rabbaunei, ei ussaíƕáu.</div>
    <div class="verse">
<span class="verse-label">52</span> Iþ Iēsus qaþ du imma: gagg, galáubeins þeina ganasida þuk. Jah sunsáiw ussaƕ jah láistida in wiga Iēsu.</div>
  
  
    <h2>CHAPTER XI</h2>
    <div class="verse">
<span class="verse-label">1</span> Jah biþē nēƕa wēsun Iaírusalēm, in Bēþsfagein jah Biþaniin at faírgunja alēwjin, insandida twans sipōnjē seináizē,</div>
    <div class="verse">
<span class="verse-label">2</span> jah qaþ du im: gaggats in háim þō wiþrawaírþōn iggqis, jah sunsáiw inn gaggandans in þō baúrg bigitats fulan gabundanana, ana þammei naúh áinshun mannē ni sat; andbindandans ina attiuhats.</div>
    <div class="verse">
<span class="verse-label">3</span> Jah jabái ƕas iggqis qiþái: duƕē þata táujats? qiþáits: þatei fráuja þis gaírneiþ; jah sunsáiw ina insandeiþ hidrē.</div>
    <div class="verse">
<span class="verse-label">4</span> Galiþun þan jah bigētun fulan gabundanana at daúra ūta ana gagga; jah andbundun ina.</div>
    <div class="verse">
<span class="verse-label">5</span> Jah sumái þizē jáinar standandanē qēþun du im: ƕa táujats andbindandans þana fulan?</div>
    <div class="verse">
<span class="verse-label">6</span> Iþ eis qēþun du im swaswē anabáuþ im Iēsus, jah laílōtun ins.</div>
    <div class="verse">
<span class="verse-label">7</span> Jah brāhtēdun þana fulan at Iēsua; jah galagidēdun ana wastjōs seinōs, jah gasat ana ina.</div>
    <span class="pb">
<span>253</span></span>
    <div class="verse">
<span class="verse-label">8</span> Managái þan wastjōm seináim strawidēdun ana wiga; sumái astans maímáitun us bagmam jah strawidēdun ana wiga.</div>
    <div class="verse">
<span class="verse-label">9</span> Jah þái faúragaggandans hrōpidēdun qiþandans: ōsanna, þiuþida sa qimanda in namin fráujins!</div>
    <div class="verse">
<span class="verse-label">10</span> Þiuþidō sō qimandei þiudangardi in namin attins unsaris Daweidis, ōsanna in háuhistjam!</div>
    <div class="verse">
<span class="verse-label">11</span> Jah galáiþ in Iaírusaúlyma Iēsus jah in alh; jah bisaíƕands alla, at andanahtja juþan wisandin ƕeilái usiddja in Bēþanian miþ þáim twalibim.</div>
    <div class="verse">
<span class="verse-label">12</span> Jah iftumin daga usstandandam im us Bēþaniin grēdags was.</div>
    <div class="verse">
<span class="verse-label">13</span> Jah gasaíƕands smakkabagm faírraþrō habandan láuf atiddja, ei áuftō bigēti ƕa ana imma; jah qimands at imma ni waíht bigat ana imma niba láuf; ni áuk was mēl smakkanē.</div>
    <div class="verse">
<span class="verse-label">14</span> Jah usbaírands qaþ du imma: ni þanaseiþs us þus áiw manna akran matjái. Jah gaháusidēdun þái sipōnjōs is.</div>
    <div class="verse">
<span class="verse-label">15</span> Jah iddjēdun du Iaírusaúlymái. Jah atgaggands Iēsus in alh dugann uswaírpan þans frabugjandans jah bugjandans in alh, jah mēsa skattjanē jah sitlans þizē frabugjandanē ahakim uswaltida.</div>
    <div class="verse">
<span class="verse-label">16</span> Jah ni laílōt ei ƕas þaírhbēri kas þaírh þō alh.</div>
    <div class="verse">
<span class="verse-label">17</span> Jah láisida qiþands du im: niu gamēliþ ist þatei razn mein razn bidō háitada alláim þiudōm? iþ jus gatawidēduþ ita du filigrja wáidēdjanē.</div>
    <div class="verse">
<span class="verse-label">18</span> Jah gaháusidēdun þái bōkarjōs jah gudjanē aúhumistans jah sōkidēdun, ƕáiwa imma usqistidēdeina: ōhtēdun áuk ina, untē alla managei sildaleikidēdun in láiseináis is.</div>
    <div class="verse">
<span class="verse-label">19</span> Jah biþē andanahti warþ, usiddja ūt us þizái baúrg.</div>
    <div class="verse">
<span class="verse-label">20</span> Jah in maúrgin faúrgaggandans gasēƕun þana smakkabagm þaúrsjana us waúrtim.</div>
    <div class="verse">
<span class="verse-label">21</span> Jah gamunands Paítrus qaþ du imma: rabbei, sái, smakkabagms þanei fraqast gaþaúrsnōda.</div>
    <div class="verse">
<span class="verse-label">22</span> Jah andhafjands Iēsus qaþ du im: habáiþ galáubein guþs!</div>
    <div class="verse">
<span class="verse-label">23</span> Amēn áuk qiþa izwis, þisƕazuh ei qiþái du þamma faírgunja: ushafei þuk jah waírp þus in marein, jah ni tuzwērjái<span class="pb">
<span>254</span></span>in haírtin seinamma, ak galáubjái pata, ei þatei qiþiþ gagaggiþ, waírþiþ imma þisƕah þei qiþiþ.</div>
    <div class="verse">
<span class="verse-label">24</span> Duþþē qiþa izwis: allata þisƕah þei bidjandans sōkeiþ, galáubeiþ þatei nimiþ, jah waírþiþ izwis.</div>
    <div class="verse">
<span class="verse-label">25</span> Jah þan standáiþ bidjandans, aflētáiþ, jabái ƕa habáiþ wiþra ƕana, ei jah atta izwar sa in himinam aflētái izwis missadēdins izwarōs.</div>
    <div class="verse">
<span class="verse-label">26</span> Iþ jabái jus ni aflētiþ, ni þáu atta izwar sa in himinam aflētiþ izwis missadēdins izwarōs.</div>
    <div class="verse">
<span class="verse-label">27</span> Jah iddjēdun aftra du Iaírusaúlymái. Jah in alh ƕarbōndin imma, atiddjēdun du imma þái aúhumistans gudjans jah bōkarjōs jah sinistans.</div>
    <div class="verse">
<span class="verse-label">28</span> Jah qēþun du imma: in ƕamma waldufnjē þata táujis? jah ƕas þus þata waldufni atgaf, ei þata táujis?</div>
    <div class="verse">
<span class="verse-label">29</span> Iþ Iēsus andhafjands qaþ du im: fraíhna jah ik izwis áinis waúrdis jah andhafjiþ mis, jah qiþa izwis in ƕamma waldufnjē þata táuja.</div>
    <div class="verse">
<span class="verse-label">30</span> Dáupeins Iōhannis uzuh himina was þáu uzuh mannam? andhafjiþ mis.</div>
    <div class="verse">
<span class="verse-label">31</span> Jah þāhtēdun du sis missō qiþandans, jabái qiþam: us himina, qiþiþ: aþþan duƕē ni galáubidēduþ imma?</div>
    <div class="verse">
<span class="verse-label">32</span> Ak qiþam: us mannam, ūhtēdun þō managein. Allái áuk alakjō habáidēdun Iōhannēn þatei bi sunjái praúfētēs was.</div>
    <div class="verse">
<span class="verse-label">33</span> Jah andhafjands qēþun du Iēsua: ni witum. Jah andhafjands Iēsus qaþ du im: nih ik izwis qiþa in ƕamma waldufnjē þata táuja.</div>
  
  
    <h2>CHAPTER XII</h2>
    <div class="verse">
<span class="verse-label">1</span> Jah dugann im in gajukōm qiþan: weinagard ussatida manna, jah bisatida ina faþōm, jah usgrōf dal uf mēsa, jah gatimrida kēlikn, jah anafalh ina waúrstwjam, jah afláiþ aljaþ.</div>
    <div class="verse">
<span class="verse-label">2</span> Jah insandida du þáim waúrstwjam at mēl skalk, ei at þáim waúrstwjam nēmi akranis þis weinagardis.</div>
    <span class="pb">
<span>255</span></span>
    <div class="verse">
<span class="verse-label">3</span> Iþ eis nimandans ina usbluggwun jah insandidēdun láushandjan.</div>
    <div class="verse">
<span class="verse-label">4</span> Jah aftra insandida du im anþarana skalk; jah þana stáinam waírpandans gaáiwiskōdēdun jah háubiþ wundan brāhtēdun, jah insandidēdun ganáitidana.</div>
    <div class="verse">
<span class="verse-label">5</span> Jah aftra insandida anþarana; jah jáinana afslōhun, jah managans anþarans, sumans usbliggwandans, sumanzuh þan usqimandans.</div>
    <div class="verse">
<span class="verse-label">6</span> Þanuh naúhþanuh áinana sunu áigands liubana sis, insandida jah þana du im spēdistana, qiþands þatei gaáistand sunu meinana.</div>
    <div class="verse">
<span class="verse-label">7</span> Iþ jáinái þái waúrstwjans qēþun du sis missō þatei sa ist sa arbinumja; hirjiþ, usqimam imma, jah unsar waírþiþ þata arbi.</div>
    <div class="verse">
<span class="verse-label">8</span> Jah undgreipandans ina usqēmun, jah uswaúrpun imma ūt as þamma weinagarda.</div>
    <div class="verse">
<span class="verse-label">9</span> ƕa nuh táujái fráuja þis weinagardis? Qimiþ jah usqisteiþ þans waúrstwjans, jah gibiþ þana weinagard anþaráim.</div>
    <div class="verse">
<span class="verse-label">10</span> Nih þata gamēlidō ussuggwuþ: stáins þammei uswaúrpun þái timrjans, sah warþ du háubida waíhstins?</div>
    <div class="verse">
<span class="verse-label">11</span> Fram fráujin warþ sa, jah ist sildaleiks in áugam unsaráim.</div>
    <div class="verse">
<span class="verse-label">12</span> Jah sōkidēdun ina undgreipan, jah ōhtēdun þō managein; frōþun áuk þatei du im þō gajukōn qaþ. Jah aflētandans ina galiþun.</div>
    <div class="verse">
<span class="verse-label">13</span> Jah insandidēdun du imma sumái þizē Fareisaiē jah Hērōdianē, ei ina ganuteina waúrda.</div>
    <div class="verse">
<span class="verse-label">14</span> Iþ eis qimandans qēþun du imma: láisari, witum þatei sunjeins is jah ni kara þuk manshun; ni áuk saíƕis in andwaírþja mannē, ak bi sunjái wig guþs láiseis: skuldu ist kaisaragild giban kaisara, þáu niu gibáima?</div>
    <div class="verse">
<span class="verse-label">15</span> Iþ Iēsus gasaíƕands izē liutein qaþ du im: ƕa mik fráisiþ? atbaíriþ mis skatt, ei gasaíƕáu.</div>
    <div class="verse">
<span class="verse-label">16</span> Iþ eis atbērun, jah qaþ du im: ƕis ist sa manleika jah sō ufarmēleins? Iþ eis qēþun du imma: kaisaris.</div>
    <div class="verse">
<span class="verse-label">17</span> Jah andhafjands Iēsus qaþ du im: usgibiþ þō kaisaris kaisara jah þō guþs guþa. Jah sildaleikidēdun ana þamma.</div>
    <span class="pb">
<span>256</span></span>
    <div class="verse">
<span class="verse-label">18</span> Jah atiddjēdun Saddukaieis du imma þáiei qiþand usstass ni wisan, jah frēhun ina qiþandans:</div>
    <div class="verse">
<span class="verse-label">19</span> Láisari, Mōsēs gamēlida unsis þatei jabái ƕis brōþar gadáuþnái, jah bileiþái qēnái, jah barnē ni bileiþái, ei nimái brōþar is þō qēn is, jah ussatjái barna brōþr seinamma.</div>
    <div class="verse">
<span class="verse-label">20</span> Sibun brōþrahans wēsun; jah sa frumista nam qēn, jah gaswiltands ni biláiþ fráiwa.</div>
    <div class="verse">
<span class="verse-label">21</span> Jah anþar nam þō; jah gadáuþnōda, jah ni sa biláiþ fráiwa. Jah þridja samaleikō.</div>
    <div class="verse">
<span class="verse-label">22</span> Jah nēmun þō samaleikō þái sibun, jah ni biliþun fráiwa. Spēdumista alláizē gaswalt jah sō qēns.</div>
    <div class="verse">
<span class="verse-label">23</span> In þizái usstassái, þan usstandand, ƕarjamma izē waírþiþ qēns? Þái áuk sibun áihtēdun þō du qēnái.</div>
    <div class="verse">
<span class="verse-label">24</span> Jah andhafjands Iēsus qaþ du im: niu duþē aírzjái sijuþ, ni kunnandans mēla nih maht guþs?</div>
    <div class="verse">
<span class="verse-label">25</span> Allis þan usstandand us dáuþáim, ni liugand ni liuganda, ak sind swē aggiljus þái in himinam.</div>
    <div class="verse">
<span class="verse-label">26</span> Aþþan bi dáuþans, þatei urreisand, niu gakunnáidēduþ ana bōkōm Mōsēzis ana aíƕatundjái, ƕáiwa imma qaþ guþ qiþands: ik im guþ Abrahamis jah guþ Isakis jah Iakōbis?</div>
    <div class="verse">
<span class="verse-label">27</span> Nist guþ dáuþáizē, ak qiwáizē. Aþþan jus filu aírzjái sijuþ.</div>
    <div class="verse">
<span class="verse-label">28</span> Jah duatgaggands áins þizē bōkarjē, gaháusjands ins samana sōkjandans, gasaíƕands þatei waíla im andhōf, frah ina: ƕarja ist alláizō anabusnē frumista?</div>
    <div class="verse">
<span class="verse-label">29</span> Iþ Iēsus andhōf imma þatei frumista alláizō anabusns: háusei Israēl, fráuja guþ unsar fráuja áins ist.</div>
    <div class="verse">
<span class="verse-label">30</span> Jah frijōs fráujan guþ þeinana us allamma haírtin þeinamma jah us allái sáiwalái þeinái jah us allái gahugdái þeinái jah us allái mahtái þeinái. Sō frumista anabusns.</div>
    <div class="verse">
<span class="verse-label">31</span> Jah anþara galeika þizái: frijōs nēƕundjan þeinana swē þuk silban. Máizei þáim anþara anabusns nist.</div>
    <div class="verse">
<span class="verse-label">32</span> Jah qaþ du imma sa bōkareis: waíla, láisari, bi sunjái qast þatei áins ist, jah nist anþar alja imma;</div>
    <div class="verse">
<span class="verse-label">33</span> jah þata du frijōn ina us allamma haírtin jah us allamma fraþja jah us allái sáiwalái jah us allái mahtái, jah þata du<span class="pb">
<span>257</span></span>frijōn nēƕundjan swē sik silban managizō ist alláim þáim alabrunstim jah sáudim.</div>
    <div class="verse">
<span class="verse-label">34</span> Jah Iēsus gasaíƕands ina þatei frōdaba andhōf, qaþ du imma: ni faírra is þiudangardjái guþs. Jah áinshun þanaseiþs ni gadaúrsta ina fraíhnan.</div>
    <div class="verse">
<span class="verse-label">35</span> Jah andhafjands Iēsus qaþ láisjands in alh: ƕáiwa qiþand þái bōkarjōs þatei Xristus sunus ist Daweidis?</div>
    <div class="verse">
<span class="verse-label">36</span> Silba áuk Daweid qaþ in ahmin weihamma: qiþiþ fráuja du fráujin meinamma, sit af taíhswōn meinái, untē ik galagja fijands þeinans fōtubaúrd fōtiwē þeináizē.</div>
    <div class="verse">
<span class="verse-label">37</span> Silba raíhtis Daweid qiþiþ ina fráujan, jah ƕaþrō imma sunus ist? Jah alla sō managei háusidēdun imma gabaúrjaba.</div>
    <div class="verse">
<span class="verse-label">38</span> Jah qaþ du im in láiseinái seinái: saíƕiþ faúra bōkarjam — —</div>
  
  
    <h2>CHAPTER XIII</h2>
    <div class="verse">
<span class="verse-label">16</span> — — wastja seina.</div>
    <div class="verse">
<span class="verse-label">17</span> Aþþan wái þáim qiþuhaftōm jah daddjandeim in jáináim dagam.</div>
    <div class="verse">
<span class="verse-label">18</span> Aþþan bidjáiþ ei ni waírþái sa þlaúhs izwar wintráu.</div>
    <div class="verse">
<span class="verse-label">19</span> Waírþand áuk þái dagōs jáinái aglō swaleika, swē ni was swaleika fram anastōdeinái gaskaftáis þōei gaskōp guþ, und hita, jah ni waírþiþ.</div>
    <div class="verse">
<span class="verse-label">20</span> Jah ni fráuja gamaúrgidēdi þans dagans, ni þáuh ganēsi áinhun leikē; akei in þizē gawalidanē þanzei gawalida, gamaúrgida þans dagans.</div>
    <div class="verse">
<span class="verse-label">21</span> Jah þan jabái ƕas izwis qiþái: sái, hēr Xristus, aíþþáu sái, jáinar, ni galáubjáiþ;</div>
    <div class="verse">
<span class="verse-label">22</span> untē urreisand galiugaxristjus jah ga gapraúfēteis, jah giband táiknins jah faúratanja du afaírzjan, jabái mahteig sijái, jah þans gawalidans.</div>
    <div class="verse">
<span class="verse-label">23</span> Iþ jus saíƕiþ, sái, faúragatáih izwis allata.</div>
    <span class="pb">
<span>258</span></span>
    <div class="verse">
<span class="verse-label">24</span> Akei in jáinans dagans afar þō aglōn jáina sauil riqizeiþ jah mēna ni gibiþ liuhaþ sein.</div>
    <div class="verse">
<span class="verse-label">25</span> Jah staírnōns himinis waírþand driusandeins jah mahteis þōs in himinam gawagjanda.</div>
    <div class="verse">
<span class="verse-label">26</span> Jah þan gasaíƕand sunu mans qimandan in milhmam miþ mahtái managái jah wulþáu.</div>
    <div class="verse">
<span class="verse-label">27</span> Jah þan insandeiþ aggiluns seinans jah galisiþ þans gawalidans seinans af fidwōr windam fram andjam aírþōs und andi himinis.</div>
    <div class="verse">
<span class="verse-label">28</span> Aþþan af smakkabagma ganimiþ þō gajukōn. Þan þis juþan asts þlaqus waírþiþ jah uskeinand láubōs, kunnuþ þatei neƕa ist asans.</div>
    <div class="verse">
<span class="verse-label">29</span> Swah jah jus, þan gasaíƕiþ þata waírþan, kunneiþ þatei nēƕa sijuþ at — —</div>
  
  
    <h2>CHAPTER XIV</h2>
    <div class="verse">
<span class="verse-label">4</span> — — fraqisteins þis balṡanis warþ?</div>
    <div class="verse">
<span class="verse-label">5</span> Maht wēsi áuk þata balsan frabugjan in managizō þáu þrija hunda skattē, jah giban unlēdáim. Jah andstaúrráidēdun þō.</div>
    <div class="verse">
<span class="verse-label">6</span> Iþ Iēsus qaþ: lētiþ þō; duƕē izái usþriutiþ? þannu gōþ waúrstw waúrhta bi mis.</div>
    <div class="verse">
<span class="verse-label">7</span> Sinteinō áuk þans unlēdans habáiþ miþ izwis, jah þan wileiþ, maguþ im waíla táujan; iþ mik ni sinteinō habáiþ.</div>
    <div class="verse">
<span class="verse-label">8</span> Þatei habáida sō gatawida; faúrsnáu salbōn mein leik du usfilha.</div>
    <div class="verse">
<span class="verse-label">9</span> Amēn, qiþa izwis: þisƕaruh þei mērjada sō aíwaggēljō and alla manasēþ, jah þatei gatawida sō rōdjada du gamundái izōs.</div>
    <div class="verse">
<span class="verse-label">10</span> Jah Iudas Iskariōteis, áins þizē twalibē, galáiþ du þáim gudjam, ei galēwidēdi ina im.</div>
    <div class="verse">
<span class="verse-label">11</span> Iþ eis gaháusjandans faginōdēdun jah gahaíháitun imma faíhu giban; jah sōkida ƕáiwa gatilaba ina galēwidēdi.</div>
    <div class="verse">
<span class="verse-label">12</span> Jah þamma frumistin daga azymē, þan þaska salidēdun,
    <span class="pb">
<span>259</span></span>
    qēþun du imma þái sipōnjōs is: ƕar wileis ei galeiþandans manwjáima, ei matjáis paska?</div>
    <div class="verse">
<span class="verse-label">13</span> Jah insandida twans sipōnjē seináizē qaþuh du im: gaggats in þō baúrg, jah gamōteiþ igqis manna kas watins baírands: gaggats afar þamma,</div>
    <div class="verse">
<span class="verse-label">14</span> jah þadei inn galeiþái, qiþáits þamma heiwafráujin þatei láisareis qiþiþ: ƕar sind saliþwōs þarei paska miþ sipōnjam meináim matjáu?</div>
    <div class="verse">
<span class="verse-label">15</span> Jah sa izwis táikneiþ kēlikn mikilata, gastrawiþ, manwjata; jah jáinar manwjáiþ unsis.</div>
    <div class="verse">
<span class="verse-label">16</span> Jah usiddjēdun þái sipōnjōs —</div>
    <div class="verse">
<span class="verse-label">41</span> — sái, galēwjada sunus mans in handuns frawaúrhtáizē.</div>
    <div class="verse">
<span class="verse-label">42</span> Urreisiþ, gaggam! Sái, sa lēwjands mik atnēƕida.</div>
    <div class="verse">
<span class="verse-label">43</span> Jah sunsáiw naúhþanuh at imma rōdjandin qam Iudas, sums þizē twalibē, jah miþ imma managei miþ haírum jah triwam fram þáim aúhumistam gudjam jah bōkarjam jah sinistam.</div>
    <div class="verse">
<span class="verse-label">44</span> Atuh-þan-gaf sa lēwjands im bandwōn qiþands: þammei kukjáu, sa ist: greipiþ þana jah tiuhiþ arniba.</div>
    <div class="verse">
<span class="verse-label">45</span> Jah qimands sunsáiw, atgaggands du imma qaþ: rabbei, rabbei! jah kukida imma.</div>
    <div class="verse">
<span class="verse-label">46</span> Iþ eis uslagidēdun handuns ana ina jah undgripun ina.</div>
    <div class="verse">
<span class="verse-label">47</span> Iþ áins sums þizē atstandandanē imma uslūkands haíru slōh skalk aúhumistins gudjins jah afslōh imma áusō þata taíhswō.</div>
    <div class="verse">
<span class="verse-label">48</span> Jah andhafjands Iēsus qaþ du im: swē du wáidēdjin urrunnuþ miþ haírum jah triwam greipan mik.</div>
    <div class="verse">
<span class="verse-label">49</span> Daga ƕammēh was at izwis in alh láisjands jah ni gripuþ mik: ak ei usfullnōdēdeina bōkōs.</div>
    <div class="verse">
<span class="verse-label">50</span> Jah aflētandans ina gaþlaúhun allái.</div>
    <div class="verse">
<span class="verse-label">51</span> Jah áins sums juggaláuþs láistida afar imma biwáibiþs leina ana naqadana; jah gripun is þái juggaláudeis.</div>
    <div class="verse">
<span class="verse-label">52</span> Iþ is bileiþands þamma leina naqaþs gaþláuh faúra im.</div>
    <div class="verse">
<span class="verse-label">53</span> Jah gataúhun Iēsu du aúhumistin gudjin; jah garunnun miþ imma aúhumistans gudjans allái jah þái sinistans jah bōkarjōs.</div>
    <span class="pb">
<span>260</span></span>
    <div class="verse">
<span class="verse-label">54</span> Jah Paítrus faírraþrō láistida afar imma, untē qam in garda þis aúhumistins gudjins; jah was sitands miþ andbahtam jah warmjands sik at liuhada.</div>
    <div class="verse">
<span class="verse-label">55</span> Iþ þái aúhumistans gudjans jah alla sō gafaúrds sōkidēdun ana Iēsu weitwōdiþa du afdáuþjan ina; jah ni bigētun.</div>
    <div class="verse">
<span class="verse-label">56</span> Managái áuk galiug weitwōdidēdun ana ina, jah samaleikōs þōs weitwōdiþōs ni wēsun.</div>
    <div class="verse">
<span class="verse-label">57</span> Jah sumái usstandandans galiug weitwōdidēdun ana ina qiþandans:</div>
    <div class="verse">
<span class="verse-label">58</span> þatei weis gaháusidēdum qiþandan ina þatei ik gataíra alh þō handuwaúrhtōn, jah bi þrins dagans anþara unhanduwaúrhta gatimrja.</div>
    <div class="verse">
<span class="verse-label">59</span> Jah ni swa samaleika was weitwōdiþa izē.</div>
    <div class="verse">
<span class="verse-label">60</span> Jah usstandands sa aúhumista gudja in midjáim frah Iēsu qiþands: niu andhafjis waíht, ƕa þái ana þuk weitwōdjand?</div>
    <div class="verse">
<span class="verse-label">61</span> Iþ is þaháida, jah waíht ni andhōf. Aftra sa aúhumista gudja frah ina jah qaþ du imma: þu is Xristus sa sunus þis þiuþeigins?</div>
    <div class="verse">
<span class="verse-label">62</span> Iþ is qaþuh: ik im; jah gasaíƕiþ þana sunu mans af taíhswōn sitandan mahtáis, jah qimandan miþ milhmam himinis.</div>
    <div class="verse">
<span class="verse-label">63</span> Iþ sa aúhumista gudja disskreitands wastjōs seinōs qaþ: ƕa þanamáis þaúrbum weis weitwōdē?</div>
    <div class="verse">
<span class="verse-label">64</span> Háusidēduþ þō wajamērein is: ƕa izwis þugkeiþ? Þaruh eis allái gadōmidēdun ina skulan wisan dáuþáu.</div>
    <div class="verse">
<span class="verse-label">65</span> Jah dugunnun sumái speiwan ana wlit is jah huljan andwaírþi is jah káupatjan ina, jah qēþun du imma: praúfētei! jah andbahtōs gabaúrjaba lōfam slōhun ina.</div>
    <div class="verse">
<span class="verse-label">66</span> Jah wisandin Paítráu in rōhsnái dalaþa jah atiddja áina þiujō þis aúhumistins gudjins,</div>
    <div class="verse">
<span class="verse-label">67</span> jah gasaíƕandei Paítru warmjandan sik, insaíƕandei du imma qaþ: jah þu miþ Iēsua þamma Nazōreináu wast.</div>
    <div class="verse">
<span class="verse-label">68</span> Iþ is afaíáik qiþands: ni wáit, ni kann ƕa þu qiþis. Jah galáiþ faúr gard, jah hana wōpida.</div>
    <div class="verse">
<span class="verse-label">69</span> Jah þiwi gasaíƕandei ina aftra dugann qiþan þáim faúrastandandam, þatei sa þizei ist.</div>
    <span class="pb">
<span>261</span></span>
    <div class="verse">
<span class="verse-label">70</span> Iþ is aftra láugnida. Jah afar leitil aftra þái atstandandans qēþun du Paítráu: bi sunjái, þizei is; jah áuk razda þeina galeika ist.</div>
    <div class="verse">
<span class="verse-label">71</span> Iþ is dugann afáikan jah swaran þatei ni kann þana mannan þanei qiþiþ.</div>
    <div class="verse">
<span class="verse-label">72</span> Jah anþaramma sinþa hana wōpida. Jah gamunda Paítrus þata waúrd, swē qaþ imma Iēsus, þatei faúrþizē hana hrukjái twáim sinþam, inwidis mik þrim sinþam. Jah dugann greitan.</div>
  
  
    <h2>CHAPTER XV</h2>
    <div class="verse">
<span class="verse-label">1</span> Jah sunsáiw in maúrgin garūni táujandans þái aúhumistans gudjans miþ þáim sinistam jah bōkarjam, jah alla sō gafaúrds gabindandans Iēsu brāhtēdun ina at Peilātáu.</div>
    <div class="verse">
<span class="verse-label">2</span> Jah frah ina Peilātus: þu is þiudans Iudaiē? Iþ is andhafjands qaþ du imma: þu qiþis.</div>
    <div class="verse">
<span class="verse-label">3</span> Jah wrōhidēdun ina þái aúhumistans gudjans filu.</div>
    <div class="verse">
<span class="verse-label">4</span> Iþ Peilātus aftra frah ina qiþands: niu andhafjis ni waíht? sái, ƕan filu ana þuk weitwōdjand.</div>
    <div class="verse">
<span class="verse-label">5</span> Iþ Iēsus þanamáis ni andhōf, swaswē sildaleikida Peilātus.</div>
    <div class="verse">
<span class="verse-label">6</span> Iþ and dulþ ƕarjōh fralaílōt im áinana bandjan þanei bēdun.</div>
    <div class="verse">
<span class="verse-label">7</span> Wasuh þan sa háitana Barabbas miþ þáim miþ imma drōbjandam gabundans, þáiei in aúhjōdáu maúrþr gatawidēdun.</div>
    <div class="verse">
<span class="verse-label">8</span> Jah usgaggandei alla managei dugunnun bidjan, swaswē sinteinō tawida im.</div>
    <div class="verse">
<span class="verse-label">9</span> Iþ Peilātus andhōf im qiþands: wileidu fraleitan izwis þana þiudan Iudaiē?</div>
    <div class="verse">
<span class="verse-label">10</span> Wissa áuk þatei in neiþis atgēbun ina þái aúhumistans gudjans.</div>
    <div class="verse">
<span class="verse-label">11</span> Iþ þái aúhumistans gudjans inwagidēdun þō managein ei máis Barabban fralaílōti im.</div>
    <div class="verse">
<span class="verse-label">12</span> Iþ Peilātus aftra andhafjands qaþ du im: ƕa nu wileiþ ei táujáu þammei qiþiþ þiudan Iudaiē?</div>
    <span class="pb">
<span>262</span></span>
    <div class="verse">
<span class="verse-label">13</span> Iþ eis aftra hrōpidēdun: ushramei ina.</div>
    <div class="verse">
<span class="verse-label">14</span> Iþ Peilātus qaþ du im: ƕa allis ubilis gatawida? Iþ eis máis hrōpidēdun: ushramei ina.</div>
    <div class="verse">
<span class="verse-label">15</span> Iþ Peilātus wiljands þizái managein fullafahjan, fralaílōt im þana Barabban, iþ Iēsu atgaf usbliggwands, ei ushramiþs wēsi.</div>
    <div class="verse">
<span class="verse-label">16</span> Iþ gadraúhteis gataúhun ina innana gardis, þatei ist praítōriaún, jah gahaíháitun alla hansa,</div>
    <div class="verse">
<span class="verse-label">17</span> jah gawasidēdun ina paúrpurái, jah atlagidēdun ana ina þaúrneina wipja uswindandans,</div>
    <div class="verse">
<span class="verse-label">18</span> jah dugunnun gōljan ina: háils, þiudan Iudaiē!</div>
    <div class="verse">
<span class="verse-label">19</span> Jah slōhun is háubiþ ráusa, jah bispiwun ina, jah lagjandans kniwa inwitun ina.</div>
    <div class="verse">
<span class="verse-label">20</span> Jah biþē bilaíláikun ina andwasidēdun ina þizái paúrpurái, jah gawasidēdun ina wastjōm swēsáim, jah ustaúhun ina ei ushramidēdeina ina.</div>
    <div class="verse">
<span class="verse-label">21</span> Jah undgripun sumana mannē, Seimōna Kyreinaiu, qimandan af akra, attan Alaíksandráus jah Rufáus, ei nēmi galgan is.</div>
    <div class="verse">
<span class="verse-label">22</span> Jah attaúhun ina ana Gaúlgaúþa staþ þatei ist gaskeiriþ ƕaírneins staþs.</div>
    <div class="verse">
<span class="verse-label">23</span> Jah gēbun imma drigkan wein miþ Smyrna; iþ is ni nam.</div>
    <div class="verse">
<span class="verse-label">24</span> Jah ushramjandans ina disdáiljand wastjōs is waírpandans hláuta ana þōs, ƕarjizuh ƕa nēmi.</div>
    <div class="verse">
<span class="verse-label">25</span> Wasuh þan ƕeila þridjō, jah ushramidēdun ina.</div>
    <div class="verse">
<span class="verse-label">26</span> Jah was ufarmēli faírinōs is ufarmēliþ: sa þiudans Iudaiē.</div>
    <div class="verse">
<span class="verse-label">27</span> Jah miþ imma ushramidēdun twans wáidēdjans, áinana af taíhswōn jah áinana af hleidumein is.</div>
    <div class="verse">
<span class="verse-label">28</span> Jah usfullnōda þata gamēlidō þata qiþanō: jah miþ unsibjáim rahniþs was.</div>
    <div class="verse">
<span class="verse-label">29</span> Jah þái faúrgaggandans wajamēridēdun ina, wiþōndans háubida seina jah qiþandans: ō sa gataírands þō alh jah bi þrins dagans gatimrjands þō,</div>
    <div class="verse">
<span class="verse-label">30</span> nasei þuk silban jah atsteig af þamma galgin!</div>
    <div class="verse">
<span class="verse-label">31</span> Samaleikō jah þái aúhumistans gudjans biláikandans ina miþ<span class="pb">
<span>263</span></span>sis missō miþ þáim bōkarjam qēþun: anþarans ganasida, iþ sik silban ni mag ganasjan.</div>
    <div class="verse">
<span class="verse-label">32</span> Sa Xristus, sa þiudans Israēlis, atsteigadáu nu af þamma galgin, ei gasaíƕáima jah galáubjáima. Jah þái miþ ushramidans imma idweitidēdun imma.</div>
    <div class="verse">
<span class="verse-label">33</span> Jah biþē warþ ƕeila saíhstō, riqis warþ ana allái aírþái und ƕeila niundōn.</div>
    <div class="verse">
<span class="verse-label">34</span> Jah niundōn ƕeilái wōpida Iēsus stibnái mikilái qiþands: aílōē aílōē, lima sibakþanei, þatei ist gaskeiriþ: guþ meins, guþ meins, duƕē mis biláist?</div>
    <div class="verse">
<span class="verse-label">35</span> Jah sumái þizē atstandandanē gaháusjandans qēþun: sái, Hēlian wōpeiþ.</div>
    <div class="verse">
<span class="verse-label">36</span> Þragjands þan áins jah gafulljands swamm akeitis, galagjands ana ráus, dragkida ina qiþands: lēt, ei saíƕam qimáiu Hēlias athafjan ina.</div>
    <div class="verse">
<span class="verse-label">37</span> Iþ Iēsus aftra lētands stibna mikila uzōn.</div>
    <div class="verse">
<span class="verse-label">38</span> Jah faúrahāh alhs disskritnōda in twa iupaþrō und dalaþ.</div>
    <div class="verse">
<span class="verse-label">39</span> Gasaíƕands þan sa hundafaþs sa atstandands in andwaírþja is þatei swa hrōpjands uzōn, qaþ: bi sunjái, sa manna sa sunus was guþs.</div>
    <div class="verse">
<span class="verse-label">40</span> Wēsunuþ-þan qinōns faírraþrō saíƕandeins, in þáimei was Marja sō Magdalēnē jah Marja Iakōbis þis minnizins jah Iōsēzis áiþei jah Salōmē.</div>
    <div class="verse">
<span class="verse-label">41</span> Jah þan was in Galeilaia, jah láistidēdun ina jah andbahtidēdun imma, jah anþarōs managōs þōzei miþ iddjēdun imma in Iaírusalēm.</div>
    <div class="verse">
<span class="verse-label">42</span> Jah juþan at andanahtja waúrþanamma, untē was paraskaíwē, saei ist fruma sabbatō,</div>
    <div class="verse">
<span class="verse-label">43</span> qimands Iōsēf af Areimaþaias, gaguds ragineis, saei was silba beidands þiudangardjōs guþs, anananþjands galáiþ inn du Peilātáu jah baþ þis leikis Iēsuis.</div>
    <div class="verse">
<span class="verse-label">44</span> Iþ Peilātus sildaleikida ei is juþan gaswalt; jah atháitands þana hundafaþ frah ina juþan gadáuþnōdēdi.</div>
    <div class="verse">
<span class="verse-label">45</span> Jah finþands at þamma hundafada fragaf þata leik Iōsēfa.</div>
    <div class="verse">
<span class="verse-label">46</span> Jah usbugjands lein jah usnimands ita biwand þamma leina<span class="pb">
<span>264</span></span>jah galagida ita in hláiwa þatei was gadraban us stáina, jah atwalwida stáin du daúra þis hláiwis.</div>
    <div class="verse">
<span class="verse-label">47</span> Iþ Marja sō Magdalēnē jah Marja Iōsēzis sēƕun ƕar galagiþs wēsi.</div>
  
  
    <h2>CHAPTER XVI</h2>
    <div class="verse">
<span class="verse-label">1</span> Jah inwisandins sabbatē dagis Marja sō Magdalēnē jah Marja sō Iakōbis jah Salōmē usbaúhtēdun arōmata, ei atgaggandeins gasalbōdēdeina ina.</div>
    <div class="verse">
<span class="verse-label">2</span> Jah filu áir þis dagis afarsabbatē atiddjēdun du þamma hláiwa at urrinnandin sunnin.</div>
    <div class="verse">
<span class="verse-label">3</span> Jah qēþun du sis missō: ƕas afwalwjái unsis þana stáin af daúrōm þis hláiwis?</div>
    <div class="verse">
<span class="verse-label">4</span> Jah insaíƕandeins gáumidēdun þammei afwalwiþs ist sa stáins; was áuk mikils abraba.</div>
    <div class="verse">
<span class="verse-label">5</span> Jah atgaggandeins in þata hláiw gasēƕun juggaláuþ sitandan in taíhswái biwáibidana wastjái ƕeitái; jah usgeisnōdēdun.</div>
    <div class="verse">
<span class="verse-label">6</span> Þaruh qaþ du im: ni faúrhteiþ izwis, Iēsu sōkeiþ Nazōraiu þana ushramidan; nist hēr, urráis, sái þana staþ þarei galagidēdun ina.</div>
    <div class="verse">
<span class="verse-label">7</span> Akei gaggiþ qiþiduh du sipōnjam is jah du Paítráu þatei faúrbigaggiþ izwis in Galeilaian; þaruh ina gasaíƕiþ, swaswē qaþ izwis.</div>
    <div class="verse">
<span class="verse-label">8</span> Jah usgaggandeins af þamma hláiwa gaþlaúhun; diz-uh-þan-sat ijōs reirō jah usfilmei, jah ni qēþun mannhun waíht; ōhtēdun sis áuk.</div>
    <div class="verse">
<span class="verse-label">9</span> Usstandands þan in maúrgin frumin sabbatō atáugida frumist Marjin þizái Magdalēnē, af þizáiei uswarp sibun unhulþōns.</div>
    <div class="verse">
<span class="verse-label">10</span> Sōh gaggandei gatáih þáim miþ imma wisandam, qáinōndam jah grētandam.</div>
    <div class="verse">
<span class="verse-label">11</span> Jah eis háusjandans þatei libáiþ jah gasaíƕans warþ fram izái, ni galáubidēdun.</div>
    <div class="verse">
<span class="verse-label">12</span> Afaruh þan þata — —</div>
  
</main></body>
</html>
