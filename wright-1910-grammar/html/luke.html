<html>
<meta http-equiv="Content-Type" content="text/html; charset=UTF-8">
<meta charset="utf-8">
<link rel="stylesheet" href="style.css">
<body><main>
  <span class="pb">
<span>265</span></span>
  <h1>AÍWAGGĒLJŌ ÞAÍRH LUKAN</h1>
  
    <h2>CHAPTER II</h2>
    <div class="verse">
<span class="verse-label">1</span> Warþ þan in dagans jáinans, urrann gagrēfts fram kaisara Agustáu, gamēljan allana midjungard.</div>
    <div class="verse">
<span class="verse-label">2</span> Sōh þan gilstramēleins frumista warþ at [wisandin kindina Syriáis raginōndin Saúrim Kyreinaíáu.</div>
    <div class="verse">
<span class="verse-label">3</span> Jah iddjēdun allái, ei mēlidái wēseina, ƕarjizuh in seinái baúrg.</div>
    <div class="verse">
<span class="verse-label">4</span> Urrann þan jah Iōsēf us Galeilaia, us baúrg Nazaraíþ, in Iudaian, in baúrg Daweidis sei háitada Bēþlahaím, duþē ei was us garda fadreináis Daweidis,</div>
    <div class="verse">
<span class="verse-label">5</span> anamēljan miþ Mariin sei in fragiftim was imma qeins, wisandein inkilþōn.</div>
    <div class="verse">
<span class="verse-label">6</span> Warþ þan, miþþanei þō wēsun jáinar, usfullnōdēdun dagōs du baíran izái.</div>
    <div class="verse">
<span class="verse-label">7</span> Jah gabar sunu seinana þana frumabaúr, jah biwand ina, jah galagida ina in uzētin, untē ni was im rūmis in stada þamma.</div>
    <div class="verse">
<span class="verse-label">8</span> Jah haírdjōs wēsun in þamma samin landa þaírhwakandans jah witandans wahtwōm nahts ufarō haírdái seinái.</div>
    <div class="verse">
<span class="verse-label">9</span> Iþ aggilus fráujins anaqam ins jah wulþus fráujins biskáin ins, jah ōhtēdun agisa mikilamma.</div>
    <div class="verse">
<span class="verse-label">10</span> Jah qaþ du im sa aggilus: ni ōgeiþ, untē sái, spillō izwis faheid mikila, sei waírþiþ allái managein,</div>
    <div class="verse">
<span class="verse-label">11</span> þatei gabaúrans ist izwis himma daga nasjands, saei ist Xristus fráuja, in baúrg Daweidis.</div>
    <div class="verse">
<span class="verse-label">12</span> Jah þata izwis táikns: bigitid barn biwundan jah galagid in uzētin.</div>
    <div class="verse">
<span class="verse-label">13</span> Jah anaks warþ miþ þamma aggiláu managei harjis himinakundis hazjandanē guþ jah qiþandanē:</div>
    <div class="verse">
<span class="verse-label">14</span> wulþus in háuhistjam guþa jah ana aírþái gawaírþi in mannam gōdis wiljins.</div>
    <div class="verse">
<span class="verse-label">15</span> Jah warþ, biþē galiþun faírra im in himin þái aggiljus, jah þái mans þái haírdjōs qēþun du sis missō: þaírhgaggáima ju und Bēþlahaím, jah<span class="pb">
<span>266</span></span>saíƕáima waúrd þata waúrþanō, þatei fráuja gakannida unsis.</div>
    <div class="verse">
<span class="verse-label">16</span> Jah qēmun sniumjandans, jah bigētun Marian jah Iōsēf, jah þata barn ligandō in uzētin.</div>
    <div class="verse">
<span class="verse-label">17</span> Gasaíƕandans þan gakannidēdun bi þata waúrd þatei rōdiþ was du im bi þata barn.</div>
    <div class="verse">
<span class="verse-label">18</span> Jah allái þái gaháusjandans sildaleikidēdun bi þō rōdidōna fram þáim haírdjam du im.</div>
    <div class="verse">
<span class="verse-label">19</span> Iþ Maria alla gafastáida þō waúrda, þagkjandei in haírtin seinamma.</div>
    <div class="verse">
<span class="verse-label">20</span> Jah gawandidēdun sik þái haírdjōs mikiljandans jah hazjandans guþ in alláizē þizēei gaháusidēdun jah gasēƕun swaswē rōdiþ was du im.</div>
    <div class="verse">
<span class="verse-label">21</span> Jah biþē usfulnōdēdun dagōs ahtáu du bimáitan ina, jah háitan was namō is Iēsus, þata qiþanō fram aggiláu, faúrþizei ganumans wēsi in wamba.</div>
    <div class="verse">
<span class="verse-label">22</span> Jah biþē usfulnōdēdun dagōs hráineináis izē bi witōda Mōsēzis, brāhtēdun ina Iaírusalēm, atsatjan faúra fráujin,</div>
    <div class="verse">
<span class="verse-label">23</span> swaswē gamēlid ist in witōda fráujins: þatei ƕazuh gumakundáizē uslūkands qiþu weihs fráujins háitada,</div>
    <div class="verse">
<span class="verse-label">24</span> jah ei gēbeina fram imma hunsl, swaswē qiþan ist in witōda fráujins, gajuk hráiwadūbōnō aíþþáu twōs juggōns ahakē.</div>
    <div class="verse">
<span class="verse-label">25</span> Þaruh was manna in Iaírusalēm, þizei namō Symaíōn, jah sa manna was garaíhts jah gudafaúrhts, beidands laþōnáis Israēlis, jah ahma weihs was ana imma.</div>
    <div class="verse">
<span class="verse-label">26</span> Jah was imma gataíhan fram ahmin þamma weihin ni saíƕan dáuþu, faúrþizei sēƕi Xristu fráujins.</div>
    <div class="verse">
<span class="verse-label">27</span> Jah qam in ahmin in þizái alh; jah miþþanei inn attaúhun bērusjōs þata barn Iēsu, ei tawidēdeina bi biūhtja witōdis bi ina,</div>
    <div class="verse">
<span class="verse-label">28</span> jah is andnam ina ana armins seinans, jah þiuþida guþa jah qaþ:</div>
    <div class="verse">
<span class="verse-label">29</span> nu fraleitáis skalk þeinana, fráujinōnd fráuja, bi waúrda þeinamma in gawaírþja;</div>
    <div class="verse">
<span class="verse-label">30</span> þandē sēƕun áugōna meina nasein þeina,</div>
    <span class="pb">
<span>267</span></span>
    <div class="verse">
<span class="verse-label">31</span> þōei manwidēs in andwaírþja alláizō manageinō,</div>
    <div class="verse">
<span class="verse-label">32</span> liuhaþ du andhuleinái þiudōm jah wulþu managein þeinái Israēla.</div>
    <div class="verse">
<span class="verse-label">33</span> Jah was Iōsēf jah áiþei is sidaleikjandōna ana þáim þōei rōdida wēsun bi ina,</div>
    <div class="verse">
<span class="verse-label">34</span> jah þiuþida ina Symaíōn jah qaþ du Mariin, áiþein is: sái, sa ligiþ du drusa jah usstassái managáizē in Israēla jah du táiknái andsakanái.</div>
    <div class="verse">
<span class="verse-label">35</span> Jah þan þeina silbōns sáiwala þaírhgaggiþ haírus, ei andhuljáindáu us managáim haírtam mitōneis.</div>
    <div class="verse">
<span class="verse-label">36</span> Jah was Anna praúfēteis, daúhtar Fanuēlis, us kunja Asēris; sōh framaldra dagē managáizē libandei miþ abin jēra sibun fram magaþein seinái,</div>
    <div class="verse">
<span class="verse-label">37</span> sōh þan widuwō jērē ahtáutēhund jah fidwōr, sōh ni afiddja faírra alh fastubnjam jah bidōm blōtandē fráujan nahtam jah dagam.</div>
    <div class="verse">
<span class="verse-label">38</span> Sōh þizái ƕeilái atstandandei andhaíháit fráujin, jah rōdida bi ina in alláim þáim usbeidandam laþōn Iaírusaúlymōs.</div>
    <div class="verse">
<span class="verse-label">39</span> Jah biþē ustaúhun allata bi witōda fráujins, gawandidēdun sik in Galeilaian, in baúrg seina Nazaraíþ.</div>
    <div class="verse">
<span class="verse-label">40</span> Iþ þata barn wōhs jah swinþnōda ahmins fullnands jah handugeins, jah ansts guþs was ana imma.</div>
    <div class="verse">
<span class="verse-label">41</span> Jah wratōdēdun þái birusjōs is jēra ƕammēh in Iaírusalēm at dulþ paska.</div>
    <div class="verse">
<span class="verse-label">42</span> Jah biþē warþ twalibwintrus, usgaggandam þan im in Iaírusaúlyma bi biūhtja dulþáis,</div>
    <div class="verse">
<span class="verse-label">43</span> jah ustiuhandam þans dagans, miþ þanē gawandidēdun sik aftra, gastōþ Iēsus sa magus in Iafrusalēm, jah ni wissēdun Iōsēf jah áiþei is.</div>
    <div class="verse">
<span class="verse-label">44</span> Hugjandōna in gasinþjam ina wisan qēmun dagis wig jah sōkidēdun ina in ganiþjam jah in kunþam.</div>
    <div class="verse">
<span class="verse-label">45</span> Jah ni bigitandōna ina gawandidēdun sik in Iaírusalēm sōkjandōna ina.</div>
    <div class="verse">
<span class="verse-label">46</span> Jah warþ afar dagans þrins, bigētun ina in alh sitandan in midjáim láisarjam jah háusjandan im jah fraíhnandan ins.</div>
    <span class="pb">
<span>268</span></span>
    <div class="verse">
<span class="verse-label">47</span> Usgeisnōdēdun þan allái þái háusjandans is ana frōdein jah andawaúrdjam is.</div>
    <div class="verse">
<span class="verse-label">48</span> Jah gasaíƕandans ina sildaleikidēdun, jah qaþ du imma sō áiþei is: magáu, ƕa gatawidēs uns swa? sái, sa atta þeins jah ik winnandōna sōkidēdum þuk.</div>
    <div class="verse">
<span class="verse-label">49</span> Jah qaþ du im: ƕa þatei sōkidēduþ mik? niu wissēduþ þatei in þáim attins meinis skulda wisan?</div>
    <div class="verse">
<span class="verse-label">50</span> Jah ija ni frōþun þamma waúrda þatei rōdida du im.</div>
    <div class="verse">
<span class="verse-label">51</span> Jah iddja miþ im jah qam in Nazaraíþ, jah was ufháusjands im; jah áiþei is gafastáida þō waúrda alla in haírtin seinamma.</div>
    <div class="verse">
<span class="verse-label">52</span> Jah Iēsus þáih frōdein jah wahstáu jah anstái at guþa jah mannam.</div>
  
  
    <h2>CHAPTER IV</h2>
    <div class="verse">
<span class="verse-label">1</span> Iþ Iēsus, ahmins weihis fulls, gawandida sik fram Iaúrdanáu, jah taúhans was in ahmin in áuþidái</div>
    <div class="verse">
<span class="verse-label">2</span> dagē fidwōr tiguns, fráisans fram diabuláu. Jah ni matida waíht in dagam jáináim, jah at ustaúhanáim þáim dagam, biþē grēdags warþ.</div>
    <div class="verse">
<span class="verse-label">3</span> Jah qaþ du imma diabulus: jabái sunáus sijáis guþs, qiþ þamma stáina ei waírþái hláibs.</div>
    <div class="verse">
<span class="verse-label">4</span> Jah andhōf Iēsus wiþra ina qiþands: gamēlid ist þatei ni bi hláib áinana libáid manna, ak bi all waúrdē guþs.</div>
    <div class="verse">
<span class="verse-label">5</span> Jah ustiuhands ina diabuláus ana faírguni háuhata, atáugida imma allans þiudinassuns þis midjungardis in stika mēlis.</div>
    <div class="verse">
<span class="verse-label">6</span> Jah qaþ du imma sa diabulus: þus giba þata waldufni þizē allata jah wulþu izē, untē mis atgiban ist, jah þisƕammēh þei wiljáu, giba þata.</div>
    <div class="verse">
<span class="verse-label">7</span> Þu nu jabái inweitis mik in andwaírþja meinamma, waírþiþ þein all.</div>
    <div class="verse">
<span class="verse-label">8</span> Jah andhafjands imma Iēsus qaþ: gamēlid ist, fráujan guþ þeinana inweitáis jah imma áinamma fullafahjáis.</div>
    <span class="pb">
<span>269</span></span>
    <div class="verse">
<span class="verse-label">9</span> Þaþrōh gatáuh ina in Iaírusalēm, jah gasatida ina ana giblin alhs, jah qaþ du imma: jabái sunus sijáis guþs, waírp þuk þaþrō dalaþ;</div>
    <div class="verse">
<span class="verse-label">10</span> gamēlid ist áuk þatei aggilum seináim anabiudiþ bi þuk du gafastan þuk,</div>
    <div class="verse">
<span class="verse-label">11</span> jah þatei ana handum þuk ufhaband, ei ƕan ni gastagqjáis bi stáina fōtu þeinana.</div>
    <div class="verse">
<span class="verse-label">12</span> Jah andhafjands qaþ imma Iēsus þatei qiþan ist: ni fráisáis fráujan guþ þeinana.</div>
    <div class="verse">
<span class="verse-label">13</span> Jah ustiuhands all fráistōbnjō diabulus, afstōþ faírra imma und mēl.</div>
    <div class="verse">
<span class="verse-label">14</span> Jah gawandida sik Iēsus in mahtái ahmins in Galeilaian, jah mēriþa urrann and all gawi bisitandē bi ina.</div>
    <div class="verse">
<span class="verse-label">15</span> Jah is láisida in gaqumþim izē, mikilids fram alláim.</div>
    <div class="verse">
<span class="verse-label">16</span> Jah qam in Nazaraíþ, þarei was fōdiþs, jah galáiþ inn bi biūhtja seinamma in daga sabbatō in synagōgein, jah usstōþ siggwan bōkōs.</div>
    <div class="verse">
<span class="verse-label">17</span> Jah atgibanōs wēsun imma bōkōs Eisaeiins praúfētus, jah uslūkands þōs bōkōs bigat stad, þarei was gamēlid:</div>
    <div class="verse">
<span class="verse-label">18</span> ahma fráujins ana mis, in þizei gasalbōda mik du waílamērjan unlēdáim, insandida mik du ganasjan þans gamalwidans haírtin,</div>
    <div class="verse">
<span class="verse-label">19</span> mērjan frahunþanáim fralēt jah blindáim siun, fralētan gamáidans in gaþrafstein, mērjan jēr fráujins andanēm.</div>
    <div class="verse">
<span class="verse-label">20</span> Jah faífalþ þōs bōkōs jah usgibands andbahta gasat. Jah alláim in þizái synagōgein wēsun áugōna faírweitjandōna du imma.</div>
    <div class="verse">
<span class="verse-label">21</span> Dugann þan rōdjan du im þatei himma daga usfullnōdēdun mēla þō in áusam izwaráim.</div>
    <div class="verse">
<span class="verse-label">22</span> Jah allái alakjō weitwōdidēdun imma jah sildaleikidēdun bi þō waúrda anstáis þō usgaggandōna us munþa is jah qēþun: niu sa ist sunus Iōsēfis?</div>
    <div class="verse">
<span class="verse-label">23</span> Jah qaþ du im: áuftō qiþiþ mis þō gajukōn: þu leiki, háilei þuk silban; ƕan filu háusidēdum waúrþan in Kafarnaum, tawei jah hēr in gabaúrþái þeinái.</div>
    <span class="pb">
<span>270</span></span>
    <div class="verse">
<span class="verse-label">24</span> Qaþ þan: amēn izwis qiþa, þatei ni áinshun praúfētē andanēms ist in gabaúrþái seinái:</div>
    <div class="verse">
<span class="verse-label">25</span> aþþan bi sunjái qiþa izwis þatei managōs widuwōns wēsun in dagam Hēleiins in Israēla, þan galuknōda himins du jēram þrim jah mēnōþs saíhs, swē warþ hūhrus mikils and alla aírþa:</div>
    <div class="verse">
<span class="verse-label">26</span> jah ni du áináihun þizō insandiþs was Hēlias, alja in Saraípta Seidonáis du qinōn widuwōn.</div>
    <div class="verse">
<span class="verse-label">27</span> Jah managái þrūtsfillái wēsun uf Haíleisaiu praúfētáu in Israēla,jah ni áinshun izē gahráinids was, alja Naíman sa Saúr.</div>
    <div class="verse">
<span class="verse-label">28</span> Jah fullái waúrþun allái mōdis in þizái synagōgein háusjandans þata.</div>
    <div class="verse">
<span class="verse-label">29</span> Jah usstandandans uskusun imma ūt us baúrg jah brāhtēdun ina und aúhmistō þis faírgunjis ana þammei sō baúrgs izē gatimrida was, du afdráusjan ina þaþrō.</div>
    <div class="verse">
<span class="verse-label">30</span> Iþ is þaírhleiþands þaírh midjans ins iddja.</div>
    <div class="verse">
<span class="verse-label">31</span> Jah galáiþ in Kafarnaum, baúrg Galeilaias, jah was láisjands ins in sabbatim.</div>
    <div class="verse">
<span class="verse-label">32</span> Jah sildaleikidēdun bi þō láisein is, untē in waldufnja was waúrd is.</div>
    <div class="verse">
<span class="verse-label">33</span> Jah in þizái synagōgein was manna habands ahman unhulþōns unhráinjana, jah ufhrōpida,</div>
    <div class="verse">
<span class="verse-label">34</span> qiþands: lēt! ƕa uns jah þus, Iēsu Nazōrēnu? qamt fraqistjan unsis? kann þuk, ƕas is, sa weiha guþs.</div>
    <div class="verse">
<span class="verse-label">35</span> Jah gaƕōtida imma Iēsus qiþands: afdōbn jah usgagg us þamma. Jah gawaírpands ina sa unhulþa in midjáim urrann af imma, ni waíhtái gaskaþjands imma.</div>
    <div class="verse">
<span class="verse-label">36</span> Jah warþ afsláuþnan allans, jah rōdidēdun du sis missō qiþandans: ƕa waūrdē þata, þatei miþ waldufnja jah mahtái anabiudiþ þáim unhráinjam ahmam jah usgaggand?</div>
    <div class="verse">
<span class="verse-label">37</span> Jah usiddja mēriþa fram imma and allans stadins þis bisunjanē landis.</div>
    <div class="verse">
<span class="verse-label">38</span> Usstandands þan us þizái synagōgái galáiþ in gard Seimōnis. Swaíhrō þan þis Seimōnis was anahabáida brinnōn mikilái, jah bēdun ina bi þō.</div>
    <span class="pb">
<span>271</span></span>
    <div class="verse">
<span class="verse-label">39</span> Jah atstandands ufar ija gasōk þizái brinnōn, jah aflaílōt ija. Sunsáiw þan usstandandei andbahtida im.</div>
    <div class="verse">
<span class="verse-label">40</span> Miþþanei þan sagq sunnō, allái swa managái swē habáidēdun siukans saúhtim missaleikáim, brāhtēdun ins at imma: iþ is áinƕarjammēh izē handuns analagjands gaháilida ins.</div>
    <div class="verse">
<span class="verse-label">41</span> Usiddjēdun þan jah unhulþōns af managáim hrōpjandeins jah qiþandeins þatei þu is Xristus, sunus guþs. Jah gasakands im ni laílōt þōs rōdjan, untē wissēdun silban Xristu ina wisan.</div>
    <div class="verse">
<span class="verse-label">42</span> Biþēh þan warþ dags, usgaggands galáiþ ana áuþjana stad, jah manageins sōkidēdun ina jah qēmun und ina jah gahabáidēdun ina, ei ni afliþi faírra im.</div>
    <div class="verse">
<span class="verse-label">43</span> Þaruh is qaþ du im þatei jah þáim anþaráim baúrgim waílamērjan ik skal bi þiudangardja guþs, untē duþē mik insandida.</div>
    <div class="verse">
<span class="verse-label">44</span> Jah was mērjands in synagōgim Galeilaias.</div>
  
  
    <h2>CHAPTER XIV</h2>
    <div class="verse">
<span class="verse-label">12</span> Qaþuþ-þan jah þamma háitandin sik: þan waúrkjáis undaúrnimat aíþþáu nahtamat, ni háitáis frijōnds þeinans nih brōþruns þeinans nih niþjans þeinans nih garaznans gabeigans, ibái áuftō jah eis aftra háitáina þuk jah waírþiþ þus usguldan;</div>
    <div class="verse">
<span class="verse-label">13</span> ak þan waúrkjáis daúht, háit unlēdans, gamáidans, haltans, blindans.</div>
    <div class="verse">
<span class="verse-label">14</span> Jah áudags waírþis, untē eis ni haband usgildan þus; usgildada áuk þus in usstassái þizē uswaúrhtanē.</div>
    <div class="verse">
<span class="verse-label">15</span> Gaháusjands þan sums þizē anakumbjandanē þata qaþ du imma: áudags saei matjiþ hláif in þiudangardjái guþs.</div>
    <div class="verse">
<span class="verse-label">16</span> Þaruh qaþ imma fráuja: manna sums gawaúrhta nahtamat mikilana jah haíháit managans.</div>
    <div class="verse">
<span class="verse-label">17</span> Jah insandida skalk seinana ƕeilái nahtamatis qiþan þáim háitanam: gaggiþ, untē ju manwu ist allata.</div>
    <span class="pb">
<span>272</span></span>
    <div class="verse">
<span class="verse-label">18</span> Jah dugunnun suns faúrqiþan allái. Sa frumista qaþ: land baúhta, jah þarf galeiþan jah saíƕan þata; bidja; þuk, habái mik faúrqiþanana.</div>
    <div class="verse">
<span class="verse-label">19</span> Jah anþar qaþ: juka aúhsnē usbaúhta fimf, jah gagga káusjan þans; bidja þuk, habái mik faúrqiþanana.</div>
    <div class="verse">
<span class="verse-label">20</span> Jah sums qaþ: qēn liugáida, jah duþē ni mag qiman.</div>
    <div class="verse">
<span class="verse-label">21</span> Jah qimands sa skalks gatáih fráujin seinamma þata. Þanuh þwaírhs sa gardawaldands qaþ du skalka seinamma: usgagg spráuto in gatwōns jah stáigōs baúrgs, jah unlēdans jah gamáidans jah blindans jah haltans attiuh hidrē.</div>
    <div class="verse">
<span class="verse-label">22</span> Jah qaþ sa skalks: fráuja, warþ swē anabáust, jah naúh stads ist.</div>
    <div class="verse">
<span class="verse-label">23</span> Jah qaþ sa fráuja du þamma skalka: usgagg and wigans jah faþōs, jah náupei inn atgaggan, ei usfulnái gards meins.</div>
    <div class="verse">
<span class="verse-label">24</span> Qiþa allis izwis þatei ni áinshun mannē jáináizē þizē faúra háitananē káuseiþ þis nahtamatis meinis.</div>
    <div class="verse">
<span class="verse-label">25</span> Miþ iddjēdun þan imma hiuhmans managái, jah gawandjands sik qaþ du im:</div>
    <div class="verse">
<span class="verse-label">26</span> Jabái ƕas gaggiþ du mis, jah ni fijáiþ attan seinana jah áipein jah qēn jah barna jah brōþruns jah swistruns, naúhuþþan seina silbins sáiwala, ni mag meins sipōneis wisan.</div>
    <span class="pb">
<span>273a</span></span>
    <div class="verse">
<span class="verse-label">27</span> Jab saei ni baíriþ galgan seinana jah gaggái afar mis, ni mag wisan meins sipōneis.</div>
    <div class="verse">
<span class="verse-label">28</span> Izwara ƕas raíhtis wiljands kēlikn timbrjan, niu frumist gasitands rahneiþ manwiþō habáiu du ustiuhan?</div>
    <div class="verse">
<span class="verse-label">29</span> ibái áuftō, biþē gasatidēdi grunduwaddju jah ni mahtēdi ustiuhan, allái þái gasaíƕandans duginnáina biláikan ina,</div>
    <div class="verse">
<span class="verse-label">30</span> qiþandans þatei sa manna dustōdida timbrjan jah ni mahta ustiuhan.</div>
    <div class="verse">
<span class="verse-label">31</span> Aíþþáu ƕas þiudans gaggands stigqan wiþra anþarana þiudan du wigana niu gasitands faúrþis þankeiþ, siáiu mahteigs miþ taíhun þūsundjōm gamōtjan þamma miþ twáim tigum þūsundjō gaggandin ana sik?</div>
    <div class="verse">
<span class="verse-label">32</span> Eiþáu [jabái nist mahteigs] naúhþanuh faírra imma wisandin insandjands áiru bidjiþ gawaírþjis.</div>
    <div class="verse">
<span class="verse-label">33</span> Swah nu ƕarjizuh izwara saei ni afqiþiþ allamma áigina seinamma, ni mag wisan meins sipōneis.</div>
    <div class="verse">
<span class="verse-label">34</span> Gōd salt; iþ jabái salt báud waírþiþ, ƕē gasupōda?</div>
    <div class="verse">
<span class="verse-label">35</span> Nih du aírþái, ni du maíhstáu fagr ist; ūt uswaírpand imma. Saei habái ausōna gaháusjandōna, gaháusjái.</div>
  
  <span class="pb">
<span>272b</span></span>
  
    <h2>CHAPTER XV</h2>
    <div class="verse">
<span class="verse-label">1</span> Wēsunuþ-þan imma nēƕjandans sik allái mōtarjōs jah frawaúrhtái háusjan imma.</div>
    <div class="verse">
<span class="verse-label">2</span> Jah birōdidēdun Fareisaieis jah bōkarjōs, qiþandans þatei sa frawaúrhtans andnimiþ jah miþ matjiþ im.</div>
    <div class="verse">
<span class="verse-label">3</span> Qaþ þan du im þō gajukōn qiþands:</div>
    <div class="verse">
<span class="verse-label">4</span> ƕas manna izwara áigands taíhuntēhund lambē jah fraliusands áinamma þizē, niu bileiþiþ þō niuntēhund jah niun ana áuþidái jah gaggiþ afar þamma fralusanin, untē bigitiþ þata?</div>
    <div class="verse">
<span class="verse-label">5</span> Jah bigitands uslagjiþ ana amsans seinans faginōnds,</div>
    <span class="pb">
<span>274</span></span>
    <div class="verse">
<span class="verse-label">6</span> jah qimands in garda galaþōþ frijōnds jah garaznans qiþands du im: faginōþ miþ mis þammei bigat lamb mein þata fralusanō.</div>
    <div class="verse">
<span class="verse-label">7</span> Qiþa izwis þatei swa fahēds waírþiþ in himina in áinis frawaúrhtis idreigōndins þáu in niuntēhundis jah niunē garaíhtáizē þáiei ni þaúrbun idreigōs.</div>
    <div class="verse">
<span class="verse-label">8</span> Aíþþáu suma qinō drakmans habandei taíhun, jabái fraliusiþ drakmin áinamma, niu tandeiþ lukarn jah usbáugeiþ razn jah sōkeiþ glaggwaba, untē bigitiþ?</div>
    <div class="verse">
<span class="verse-label">9</span> Jah bigitandei gaháitiþ frijōndjōs jah garaznōns qiþandei: faginōþ miþ mis, untē bigat drakmein þammei fraláus.</div>
    <div class="verse">
<span class="verse-label">10</span> Swa qiþa izwis, fahēds waírþiþ in andwaírþja aggilē guþs in áinis idreigōndins frawaúrhtis.</div>
    <div class="verse">
<span class="verse-label">11</span> Qaþuþ-þan: mannē sums áihta twans sununs.</div>
    <div class="verse">
<span class="verse-label">12</span> Jah qaþ sa jūhiza izē du attin: atta, gif mis sei undrinnái mik dáil áiginis; jah disdáilida im swēs sein.</div>
    <div class="verse">
<span class="verse-label">13</span> Jah afar ni managans dagans brāhta samana allata sa jūhiza sunus, jah afláiþ in land faírra wisandō, jah jáinar distahida þata swēs seinata libands usstiuriba.</div>
    <div class="verse">
<span class="verse-label">14</span> Biþē þan frawas allamma, warþ hūhrus abrs and gawi jáinata, jah is dugann alaþarba waírþan.</div>
    <div class="verse">
<span class="verse-label">15</span> Jah gaggands gahaftida sik sumamma baúrgjanē jáinis gáujis, jah insandida ina háiþjōs seináizōs haldan sweina.</div>
    <div class="verse">
<span class="verse-label">16</span> Jah gaírnida sad itan haúrnē, þōei matidēdun sweina, jah manna imma ni gaf.</div>
    <div class="verse">
<span class="verse-label">17</span> Qimands þan in sis qaþ: ƕan filu asnjē attins meinis ufarassáu haband hláibē, iþ ik hūhráu fraqistna.</div>
    <div class="verse">
<span class="verse-label">18</span> Usstandands gagga du attin meinamma jah qiþa du imma: atta, frawaúrhta mis in himin jah in andwaírþja þeinamma;</div>
    <div class="verse">
<span class="verse-label">19</span> ju þanaseiþs ni im waírþs ei háitáidáu sunus þeins; gatawei mik swē áinana asnjē þeináizē.</div>
    <div class="verse">
<span class="verse-label">20</span> Jah usstandands qam at attin seinamma. Naúhþanuh þan<span class="pb">
<span>276</span></span>faírra wisandan gasaƕ ina atta is jah infeinōda, jah þragjands dráus ana hals is jah kukida imma.</div>
    <div class="verse">
<span class="verse-label">21</span> Jah qaþ imma sa sunus: atta, frawaúrhta in himin jah in andwaírþja þeinamma, ju þanaseiþs ni im waírþs ei háitáidáu sunus þeins.</div>
    <div class="verse">
<span class="verse-label">22</span> Qaþ þan sa atta du skalkam seináim: spráutō bringiþ wastja þō frumistōn jah gawasjiþ ina jah gibiþ figgragulþ in handu is jah gaskōhi ana fōtuns is;</div>
    <div class="verse">
<span class="verse-label">23</span> jah bringandans stiur þana alidan ufsneiþiþ, jah matjandans wisam waíla;</div>
    <div class="verse">
<span class="verse-label">24</span> untē sa sunus meins dáuþs was jah gaqiunōda, jah fralusans was jah bigitans warþ; jah dugunnun wisan.</div>
    <div class="verse">
<span class="verse-label">25</span> Wasuþ-þan sunus is sa alþiza ana akra, jah qimands atiddja nēƕ razn, jah gaháusida saggwins jah láikins.</div>
    <div class="verse">
<span class="verse-label">26</span> Jah atháitands sumana magiwē frahuh ƕa wēsi þata.</div>
    <div class="verse">
<span class="verse-label">27</span> Þaruh is qaþ du imma þatei brōþar þeins qam jah afsnáiþ atta þeins stiur þana alidan, untē háilana ina andnam.</div>
    <div class="verse">
<span class="verse-label">28</span> Þanuh mōdags warþ jah ni wilda inn gaggan, iþ atta is usgaggands ūt bad ina.</div>
    <div class="verse">
<span class="verse-label">29</span> Þaruh is andhafjands qaþ du attin: sái, swa filu jērē skalkinōda þus, jah ni ƕanhun anabusn þeina ufariddja, jah mis ni áiw atgaft gáitein, ei miþ frijōndam meináim biwēsjáu;</div>
    <div class="verse">
<span class="verse-label">30</span> iþ þan sa sunus þeins, saei frēt þein swēs miþ kalkjōm, qam, ufsnáist imma stiur þana alidan.</div>
    <div class="verse">
<span class="verse-label">31</span> Þaruh qaþ du imma: barnilō, þu sinteinō miþ mis wast jah is, jah all þata mein þein ist;</div>
    <div class="verse">
<span class="verse-label">32</span> waíla wisan jah faginōn skuld was, untē brōþar þeins dáuþs was jah gaqiunōda, jah fralusans jah bigitans warþ.</div>
  
</main></body>
</html>
